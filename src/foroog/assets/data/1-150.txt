نامه ي شماره 8
چهارشنبه 19 تير 
پرويز جان نامه ي تو همين الان به دست من رسيد تو خودت مي تواني تصور كني كه در اين مواقع چه قدر خوشحال و خوشبخت مي شوم و چه قدر از تو در قلبم سپاسگزاري مي كنم. من اين نامه را با اشتياق خواندم. پرويز محبوبم از احساسات صميمانه ي تو تشكر مي كنم نه من بايد اينجا بمانم من بايد از كساني كه آزارم مي دهند انتقام بكشم. حالا اين طور تصميم گرفته ام. شايد بد باشد ولي يادت مي ايد كه هميشه مي گفتي بايد بدي را با بدي پاداش داد و خوبي را با خوبي. شايد بگويي احترام مادر در هر صورت واجب است. ولي من نمي دانم مادر چيست. زيرا از مهر و محبت مادري بهره اي نبرده ام من كنون در مقابل خودم دشمني مي بينم كهبا همه ي قوايش در صدد آزار دادن من است و طبيعي است كه از خودم دفاع مي كنم. 
مقصود من از نوشتن آن نامه اين نبود كه مشكل ديگري بر مشكلات تو بيفزايم. نه پرويز من فقط به اين وسيله خودم را تسلي مي دهم و چون تو را دوست خودم مي دانم برايت مي نويسم. و تو نبايد به خاطر من رنج ببري و نگران باشي. 
فكر نكن كه آدم بيچاره اي هستم نه من هم مي توانم آنها را اذيت كنم يك كلمه حرف من كافي ست تا فريادشان را به آسمان بلند كند. من هرگز نمي توانم قبول كنم كه مادر حق دارد گلوي آدم را هم بگيرد و آدم را خفه كند.من مي توانم سكت بنشينم ولي تا موقعي كه فحش ها فقط نثار منمي شود و تا وقتي كه بي جهت به معبود من يعني تو اهانت كنند آن وقت كاري مي كنم كه ديوانه شوند و فرياد بزنند. من با كمال ميل اينجا مي مانم آن قدر اذيت مي كنم تا از خانه بيرونم كنند بعد با هم زندگي سعادت آميزمان را شروع مي كنيم. اين دو ماه هم به زودي مي گذرد من پيوسته به اميد اينده زندگي مي كنم مطمئن باش نداشتن سرمايه نمي تواند در زندگي ما تأثير داشته باشد من حتي براي سوزاندن دل اينها هم حاضرم در بدترين وضعي با تو زندگي كنم. وجود تو به تنهايي براي من بيش از همه ي دنيا ارزش دارد. من يك لبخند تو را به همه ي جواهرات دنيا نمي فروشم يك نگاه مهرآميز تو يك فشار دست تو يك بوسه ي تو كافي ست تا مرا از همه چيز بي نياز سازد من به آنها كه سعادت را در ميان پول و اسكناس و زندگي هاي افسانه اي و مجلل جستجو مي كنند و مي خواهند ثروت و دارايي هاشان را به رخ من بكشند مي خندم به كوتاهي فكر و حماقت بي پايان آن ها مي خندم من فقط دلم مي خواهد كه تو هميشه وستم داشته باشي و زودتر اين دو ماه سپري شود و من به آغوش پاك و مهربان تو پناه آورم و با هم به جايي برويم كه جز محبت و صفا چيزي نباشد و همه يك ديگر را دوست داشته باشند پرويز بسيار اتفاق افتاده است كه من در اين خانه گناه ديگران را به گردن گرفته ام و به جاي ديگران تنبيه شده ام كتك خورده ام فقط به اين اميد كه آنها با من صميمي تر شوند باور كن راست مي گويم ولي يكي دو ساعت بعد همان كسي كه من گناهش را به گردن گرفته ام بر سر موضوعي جزيي با كمال پر رويي و وقاحت به روي من تاخته و هزار حرف زشت و نسبت ناروا به من داده است. اين چيزها مي گذرد من هرگز از اين مردم پست توقع محبت و كمك ندارم پدر من هرگز در فكر من نيست مادر من با من دشمن است و ديگران كه جاي خود دارند. 
پرويز فكر نكن كه من خودم را مافوق يك بشر عادي و عاري از هر گونه عيب و نقص مي دانم نه من هرگز چنين ادعايي نمي كنم ولي عقيده دارم كه آنها از بشرهاي عادي هم پست تر هستند. من در اين خانه چيزهايي ديده ام كه هنوز هم وقتي به آنها فكر مي كنم دلم از خشم و كينه مي لرزد پرويز من وقتي ياد كودكي خودم مي افتم ياد آن موقع كه هيچ كس از من مواظبت نمي كرد و من يك كودك بي خبر و ساده بيشتر نبودم دلم مي خواهد همه را با چنگالهاي خودم خفه كنم بي شك اگر مادر من از من مواظبت مي كرد كنون اين پرده ي رمز و ابهامي كه در اطراف من بسته شده است از بين مي رفت و من مي فهميدم همه چيز را مي فهميدم و اندكي آرام مي گرفتم. 
اين چيزها به من مي فهماند كه وقتي مادر شدم چه طور فرزندم را تربيت كنم. تو خواهي ديد كه من او را حتي از تو هم بيشتر دوست دارم و او از فرط خوشبختي مرا پرستش خواهد كرد و من دلم مي خواست مادري داشته باشم كه آغوشش پناهگاه من باشد و سعي مي كنم براي فرزندم اين طور باشم. در حقيقت اين خانه براي من مدرسه اي ست و من در اينجا درس تربيت كودك را فرا مي گيرم. 
پرويز جانم همين الان كه ياد بچه افتادم اشك توي چشمم حلقه زد خداي من آن روز كه من و تو بچه اي داشته باشيم و با او از صبح تا شب بازي كنيم كي مي رسد؟ حتي اين خيال قلب مرا مي فشارد تو نمي داني من چه قدر دلم مي خواهد يك دختر چاق و سالم داشته باشم برايش لباس بدوزم عروسك بدوزم او را به گردش ببرم او را روي سينه ام فشار بدهم آه من او را به قدر تو دوست خواهم داشت. پرويز عزيزم پس چرا عكست را برايم نفرستادي اين دفعه حتما بفرست من هم عكس مي اندازم هفته ي اينده برايت م يفرستم نمي داني چه قدر دلم برايت تنگ شده چه قدر دلم مي خواهد تو را ببينم كاش يكي دو روز پيش من مي آمدي آن قدر تو را مي بوسيدم كه خسته شوي آن قدر تو را به سينه ام فشار مي دادم كه فرياد بزني پرويز نمي داني چه قدر دوستت دارم چه قدر دوستت دارم پرويز آن روز كه تو را دومرتبه در آغوش بگيرم كي مي رسد براي من بگو كي مي رسد روز سعادت من كي مي رسد پرويز عزيزم. 
