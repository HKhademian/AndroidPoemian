نامه ي شماره 9
پرويز اين آخرين نامه اي ست كه براي شما مي نويسم و فقط ميل دارم اين آخرين نامه ي من قدري شما را از اشتباه بيرون بياورد بايد با كمال تأسف به شما بگويم كه اگر از طرف من نسبت به شما اهانتي شده است بي جهت و بدون دليل نبوده است و اگر تا ديشب به شما اعتماد و اطميناني داشتم امروز ديگر نمي توانم به گفته هاي شما اهميتي بدهم و نسبت به شما همان اعتماد و اطمينان سابق را داشته باشم. مسلما خواهيد پرسيد چرا و به چه دليل؟ ولي من فقط براي اثبات مدعاي خودم قسمتي از گفته هاي امروز صبح شما را با قسمتي از گفته هاي ديشب تان مقايسه مي كنم تا خودتان هم بفهميد كه كاملا اشتباه كرده ايد. 
شما ديشب در جواب سوال من كه به چه دليل اين شرط را نمي پذيريد گفتيد (چون من به خودم اعتماد دارم و مي دانم زني را كه گرفتم هيچ وقت طلاق نخواهم داد و گذشته از اينها اين شرط عدم اعتماد را مي رساند) امروز صبح در جواب پدر من كه چرا مقدار مهر را حاضر نيستيد بالا ببريد مي گوييد (به اين دليل كه اگر روزي خواستم زنم را طلاق بدهم بتوانم يعني سنگيني مهر مانع آن نباشد) و در جاي ديگر مي فرماييد (مهر حقي است كه قانون اسلام در مقابل حق طلاق به زن داده است يعني ترمز و مانع مستحكمي است كه مرد را تا اندازه اي محدود كند) بسيار خوب ولي شما مي خواهيد اين ترمز زياد مستحكم نباشد تا هر وقت كه دلتان خواست بتوانيد آن را پاره كنيد و به علاوه با تضادها و اختلافاتي كه بين گفته هاي شما موجود است من چه گونه مي توانم آن اعتماد سابق را نسبت به شما داشته باشم باور كنيد اگر تا ديشب به من مي گفتند كه پدرم موافقت كرده است بدون هيچ قيد و شرطي زن شما بشوم با دل و جان قبول مي كردم ولي امروز اگر به من بگويند پرويز حاضر شده است صد ميليون هم مهر شما بكند و همه چيز هم بياورد هرگز حاضر نخواهم شد زيرا تا ديروز به ثبات عقيده و استقامت شما اطمينان داشتم ولي امروز ندارم و حق هم دارم نداشته باشم به اين كارها كاري ندارم تصميم گرفته ام شما را فراموش كنم و مطمئن باشيد فراموش خواهم كرد به عقيده و فكر شما بي اندازه اهميت مي دادم ولي بي ثباتي آن بر من ثابت شد دنيا خيلي بزرگ است من اگر شما را كه صورت آرزوها و اميال باطنم بوديد از دست داده ام مسلما در اين دنياي بزرگ كسي را پيدا خواهم كرد كه به عواطف و احساساتم بي اعتنا نباشد و قدر مرا بداند و به علاوه اگر من شما را از دست داده ام شما هم در عوض دلي را از دست داده ايد كه تپش هاي عاشقانه آن را در هيچ جاي ديگر نخواهيد يافت بيش از اين حرفي ندارم. 
سعادت شما را در زندگي از خداوند مي خواهم و آرزو مي كنم مرا فراموش كنيد نامه هاي مرا بسوزانيد اين آخرين خواهش مرا بپذيريد من به مادر شما بي اندازه احترام مي گذاشتم ولي او حتي از هتك آبرو و شرافت من هم خود داري نمي كرد باشد... از او گله اي ندارم... براي هميشه خداحافظ !
