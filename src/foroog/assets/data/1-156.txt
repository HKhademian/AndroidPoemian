نامه ي شماره 12 
پنجشنبه 5 مرداد 
پرويز محبوب من
مطالبي را كه در اين نامه مي خواهم براي تو بنويسم چيزهاي تازه اي نيستند و علت تكرار آن ها فقط موقعيت مناسبي است كه كنون براي ما پيش آمده يعني موافقت پدرم بدون هيچ قيد و شرطي شايد بپرسي چه طور شد كه يك مرتبه پدرم تغيير عقيده داد؟ اين خود فصل جداگانه اي است كه بعد ها اگر فرصت كردم برايت شرح مي دهم. 
پرويز... من كه به سهم خودم خيلي خوشحالم بزرگ ترين آرزوي من فقط اين بود كه در كنار تو يك زندگي سعادتمندي داشته باشم. براي تو همسري وفادار باشم. وسايل راحتي و خوشبختي تو را فراهم سازم. تو اگر پيش من بودي و از همه افكار من آگاه مي شدي و اگر نقشه هايي را كه براي زندگي آتيه ام كشيده ام براي تو شرح مي دادم. آن وقت مي توانستي باور كني كه تا چه اندازه در زندگز من نفوذ كرده اي و چه قدر بر روح و نگرش من مسلط شده اي. 
با اين وصف چه طور مي خواهي خوشحال نباشم. فكر اين كه به زودي به آرزوهاي بزرگ خودم خواهم رسيد فكر اين كه در كنار تو زندگي خواهم كرد فكر اين كه با تو و به كمك تو نقشه هايي را كه براي زندگيمان كشيده ام اجرا مي كنيم. خود به تنهايي براي من شيرين و مسرت بخش است
پرويز... اما تو خيلي كمتر از من در اين باره فكر مي كني و يقين دارم آن قدر كه من تو را دوست دارم تو مرا دوست نداري. مي دانم كه الآن مي پرسي (چرا؟) به علت اين كه انسان وقتي كسي را حقيقتا دوست داشت در راه رسيدن به او از هيچ چيز دريغ نمي كند و با همه ي نيرو و توانايي خود در راه مقصود پيش مي رود. حتما باز هم مي پرسي (مگر من چه كرده ام؟) بسيار خوب... تو بدون هيچ دليل و جهتي گفته اي كه با پيشنهادات مادرم مخالفي در صورتي كه اين پيشنهاد نه براي تو ضرري دارد نه براي من منفعتي. درست است كه اين پيشنهاد تا اندازه اي مضحك و بدون نتيجه است. من هم با عقيده ي تو موافقم من هم بارها به مادرم تذكر داده ام كه به جاي اين شرايط بي فايده سعادت مرا در نظر بگيرند و مطمئن باشند كه هرگز اين پيشنهاد نمي تواند ضامن سعادت و خوشبختي كسي باشد ولي مادر من به هيچ قيمتي حاضر نيست از عقيده ي خودش دست بردارد (و بيشتر علت اين پافشاري شكستي است كه او در زندگي زناشويي خورده و همين شكست او را نسبت به همه ي مردها بدبين ساخته و ناچار مي خواهد آتيه ي دخترش را تامين كند. چاره چيست) ولي از طرف ديگر همان طور كه اين پيشنهاد نمي تواند براي آينده ي من مفيد واقع شود براي تو هم قبول آن ضرري ندارد يعني تو اگر به عشق و محبت خودت اطمينان داشته باشي هزاران هزار پيشنهاد ديگر را هم در اين باب خواهي پذيرفت و هرگز ترس و واهمه اي از قبول آن به دل تو راه نخواهد يافت.
ديگران اين مخالفت تو را طوري تعبير مي كنند كه به عقيده ي من زياد مقرون به حقيقت نيست آنها مي گويند كه تو با اين مخالفت ثابت مي كني كه به خودت و به عشق خودت اعتماد و اطميناني نداري. مي ترسي. مي ترسي يك روز گذشته ها را فراموش كني و از روشي پيروي نمايي كه امروز پدر من از آن پيروي مي كند و آن وقت مجبور شوي به اين شرط عمل نمايي. (سياست ممنوع) .
ولي از نظر خود من: خود من هم همان طور كه گفتم مثل تو با اين پيشنهاد مخالفم و علت مخالفت من هم اين است كه عقيده دارم عشق حقيقي يعني عشقي كه از هوس هاي پليد و كثيف دور و مجزا باشد هرگز از بين نمي رود مخصوصا اگر دو همسر در حفظ اين عشق كوشا باشند. پس با اين وصف اين پيشنهاد نه تنها فايده اي ندارد بلكه دليل مثبتي است بر اين كه مادر من به تو اعتماد ندارد و از اينده مي ترسد به اين جهت من هم مثل تو با اين پيشنهاد مخالفم. 
ولي پرويز... تو نبايد از اين چيزها ترسي داشته باشي اين قدر در عقيده ي خودت مصر و پابرجا نباش آن هم در چنين وقعيتي كه ما حتي اگر نتوانيم تو بايد حالا حدكثر استفاده را ببري از طرف ديگر من بايد به تو اعتماد داشته باشم من مي خواهم يك عمر با تو زندگي كنم. اگر اين پيشنهاد از جانب من بود آن وقت تو حق داشتي اعتراض كني ولي وقتي من به تو بيش از اندازه اعتماد و اطمينان دارم و وقتي من سعادت زندگي در كنار تو را به همه چيز ترجيح مي دهم ديگر مخالفت مرا دوستداشته باشي به خاطر من هم شده اين پيشنهاد را مي پذيري. 
پرويز محبوبم. 
حالا ديگر با اين وضعي كه پيش آمده موقعي ست كه تو بايد فعاليت كني لابد بديعه خانم همه چيز را براي تو تعريف كرده و ديگر احتياجي به تكرار آن نيست فقط من مي خواهم به تو بگويم كه اگر اين فرصت را از دست بدهيم ديگر هرگز نمي توانيم موافقت پدرم را جلب نماييم زيرا او گفته است يا اين كه حالا اين موضوع عملي شود يا من و تو بايد از يك ديگر چشم بپوشيم و تصديق كن كه قسمت دوم غير قابل تحمل است و من هرگز نمي توانم قسمت دوم را بپذيرم.
خيلي ميل دارم تو را ببينم و شخصا با تو صحبت كنم اگر روز شنبه وقت پيدا كردم براي تو تلفن مي كنم. راستي پرويز تو چرا اين قدر پشت تلفن آهسته صحبت مي كني اصلا صدا به گوش من نمي رسد و من ناچارم در مقابل حرف هاي تو سكوت كنم و اين هم خيلي بد است. 
ديگر حرفي ندارم جز اين كه يك بار ديگر بنويسم تو را بيش از همه ي دنيا دوست دارم و مي پرستم. 
خداحافظ تو 
فروغ
1329/5/5 پنجشنبه 