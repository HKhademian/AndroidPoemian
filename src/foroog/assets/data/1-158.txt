پرويز من... 
اگر كلمات به راستي مي توانستند معرف معاني خود باشند آن وقت من هم به آساني مي توانستم درجه ي خوشبختي و سعادت را براي تو تعيين كنم چه سعادتي از اين بالاتر؟ آيا وجود تو خود به تنهايي براي من سعادت بزرگي نيست؟ و ايا زندگي در كنار تو كمال مطلوب من نمي باشد؟ من از تو از تو كه اين قدر خوب و مهربان هستي تقاضا مي كنم كه گذشته ها را فراموش كني. مگر اين گذشته ها براي ما جز درد و رنج حاصلي به بار آورد؟ پس چرا بايد باز هم به گذشته فكر كنيم و باز هم به خاطر اشتباهاتي كه مرتكب شده ايم رنج ببريم. من كنون از آن همه ماجرا فقط يك چيز ياد دارم و يك چيز از خاطرم نرفته و آن هم عشق توست. عشقي كه براي من به منزله ي هوا و نور آفتاب ضروري و لازم است. 
پرويز... من اعتراف مي كنم كه اشتباه كرده ام و بيهوده به تو نسبت بي وفايي داده ام. ولي تو خودت خوب مي تواني درباره ي من قضاوت كني وقتي وضع مرا در نظرت مجسم كردي درك اين موضوع هم براي تو آسان مي شود و ميفهمي كه من گناهي نداشته و ندارم. من هميشه تو را دوست داشته ام و حتي بعد از نوشتن آن نامه هم تو با همان قدرت و نفوذ در قلب من باقي بودي. من و تو هر دو مرتكب اشتباهاتي شده ايم و هر دو هم بايد گذشت داشته باشيم و گذشته ها را فراموش كنيم. 
تو از من چه مي خواهي.... آيا محبت بي پايان من در آينده وسايل راحتي فكر تو را فراهم نمي سازد؟ من هميشه آرزو كرده ام كه براي شوهرم همسري وفادار و مهربان باشم و باز هم آرزو كرده ام كه همسرم هم نسبت به من صميمي و مهربان باشد در نامه هاي آينده ام سعي مي كنم انتظاراتي را كه از همسرم مي توانم داشته باشم براي تو شرح دهم و (تو را به وظيفه ات اگر آشنا نيستي آشنا سازم) و از تو هم همين تقاضا را دارم پرويز ما در كنار هم زندگي شيريني خواهيم داشت و تو بايد به خاطر من هم شده ه فعاليت وكوشش خودت بيفزايي مطمئن باش زحمات تو همه قابل جبران است و من وقتي توانستم و قادر بودم پاداش زحمات تو را خواهم داد. 
پرويز تو بايد به اين حقيقت ايمان بياوري كه اولين و آخرين عشق من هستي و بيش از هميشه دوستت دارم و سعادت تو منتهاي آرزوي من است مي خواهي باور كن و مي خواهي باور نكن، مختاري. 
خداحافظ تو فروغ 
جواب نامه ي مرا يا خودت به اداره ي روزنامه ي ترقي ببر و به سيروس بده يا با پست براي او بفرست روي پكت بنويس اداره ي روزنامه ي ترقي روزنامه ي آسياي جوان آقاي سيروس بهمن دريافت دارند اسم خودت را هم پايين پكت بنويس ديگر احتياجي به اسم مستعار نداري ولي من فكر مي كنم طريقه ي اول بهتر باشد و زودتر به دست من برسد.
فروغ 