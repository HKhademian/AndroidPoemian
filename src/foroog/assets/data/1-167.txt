نامه ي شماره ۷
پرويز عزيزم. 
نزديك يك هفته است كه برايم نامه ننوشته اي نمي دانم علتش چيست. بيشتر فكر مي كنم كه با من قهر كرده اي ولي باز هم نمي دانم به چه دليل چون من كاري بر خلاف ميل تو انجام نداده ام. پرويز اميدوارم در هر حال كه هستي و هر نظري كه نسبت به من داري فراموش نكني كه من هميشه تو را با تمام روح و قلبم دوست داشته ام و هيچ وقت به فكرم نرسيده است كه جز تو مي توان ديگري را هم دوست داشت. پرويز نمي دانم راجع به من چه طور فكر خواهي كرد. زندگي من مغشوش و در هم و ناراحت شده و من هيچ نمي دانم چه كار كنم. اول فكر مي كردم كه علت نامه ننوشتن اين است كه خودت مي خواهي بيايي ولي حالا ديگر اين اميد را ندارم چون مدتي نزديك به يك هفته گذشته و باز هم از تو خبري ندارم. البته تو حق داري از من قهر باشي. حتي حق داري مرا طلاق بدهي. يادم مي ايد پارسال يك دفعه جلوي خسرو و خانمت به من گفتي «هر كسي ديگر به جاي من بود تا به حال تو را طلاق داده بود» هيچ وقت خاطره ي اين حرف و اثر تلخي كه روي من گذاشت از قلبم محو نمي شود. حتما همان طور كه تو تشخيص داده اي من لياقت تو را ندارم و من نمي توانم تو را در زندگي خوشبخت كنم و تو خيلي آدم صبور و با گذشتي هستي كه تا به حال مرا نگه داشته اي البته تو مي داني كه اگر تو مرا طلاق بدهي آن قدرها احمق نيستم كه سر دو روز خودم را خراب و نفله كنم و به علاوه اين موضوعي نيست كه تنها براي من اتفاق افتاده باشد و گذشته از همه ي اينها من مي توانم از بازوي خودم كار كنم و احتياجاتم را رفع نمايم و معني ندارد كه فاسد و خراب بشوم. با اين همه هيچ وقت نمي خواهم از تو جدا بشوم و اغلب گوشه و كنايه هاي تو را مثل پارسال با كمال خونسردي تحمل مي كنم و فقط خاطره ي تلخش در روح و قلبم باقي مي ماند. 
پرويز با من قهر نكن چون اگر هم خطايي كرده باشم تقصير خودم نيست. من نمي توانم براي تو بگويم كه چه قدر آدم بيچاره اي هستم. من مي دانم كه شعر و هنر برايم خوشبختي نمي آورد همچنان كه براي هيچ كس نياورده. ولي من باز هم با تمام قوا آن را طلب مي كنم و وقتي مي بينم كه از آنچه كه مي طلبم دور هستم و مرا محدود كرده اي دنيا در نظرم تاريك مي شود و از زندگي بيزار مي شوم من تو را دوست دارم حالا تو مي خواهي مرا طلاق بده مي خواهي هم نده اين را بدان كه تو تنها مرد زندگي من هستي و هميشه در هر حال خواهي بود. 
تو را مي بوسم. 
فروغ