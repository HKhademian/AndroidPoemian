نامه ي شماره ۸
چه قدر خودخواه و بي فكر مي شوند، ولي تو اين طور نيستي، تو حتي در آن حال هم پيوسته به فكر من بوده و سعي كرده اي تا آنجا كه مي تواني به من لذت دهي. من از تو شرمنده هستم. تو چرا اين قدر خوب و مهربان و جوانمرد هستي. به خدا من شرمنده ي اخلاق تو هستم من از خودم بدم مي ايد، زيرا خيلي بي چشم و رو هستم. اين چيزها را نمي بينم و زود فراموش مي كنم و آن وقت سر موضوع كوچكي موجبات اوقات تلخي و رنج بردن تو را فراهم مي كنم. به خدا شوخي بوده. تو حق داري مرا از خودت براني. زيرا من زن بدي هستم. من قدر تو را نمي دانم. من پر رو و حق ناشناس هستم. آه تو تصور مي كني جواني و زندگي من بي تو ارزشي خواهد داشت؟ تو تصور مي كني من جز در كنار تو مي توانم از جواني و حرارت و نشاط خود استفاده كنم؟ نه به خداوند. پرويز باور كن من به تو احتياج دارم به وجود تو احتياج دارم و مردي جز تو در تمام عالم براي من وجود ندارد. من فقط تو را دوست دارم و دوست خواهم داشت. تو با همه ي موجوداني كه به اسم مرد روي زمين زندگي مي كنند فرق داري. تو از همه ي آنها بهتر و بالاتر هستي. تو حق داري مرا كتك بزني. زيرا من بد شده ام. خيلي بد شده ام. عوض اين كه تو شوهر خوب و دور افتاده ام را با حرف هاي شيرين تسلي دهم، مرتب به تو فحش مي دهم. زبان مرا بايد بريد. من سزاوار اين مجازات هستم. به خدا اشتباه كردم. پرويز من كجا و هنر كجا. من كي هنرمند بوده و ادعاي هنرمندي كرده ام من كي از هنر خود حرفي زدم. هنر من فقط فحش دادن است. مرده شور آن هنر را ببرند كه بخواهد مرا از تو جدا كند، من هنر را بي وجود تو نمي خواهم. اصلا من كه هنرمند نيستم. مگر هر كسي كه توانست يك قلم دست بگيرد و دو سه جمله ي فارسي بنويسد هنرمند است. اگر من زن هنرمندي بودم بيش از همه چيز كاري مي كردم كه تو هيچ وقت از من نرنجي. هيچ وقت از دست من عصباني نشوي. من با هنر فرسنگ ها فاصله دارم. من غلط مي كنم سر تو منت بگذارم و هنري را كه ندارم به رخ تو بكشم. اگر من هنرمند باشم بسي تو از من هنرمندتري. هنر تو اخلاق پسنديده ي توست. من از تو خجالت مي كشم. پرويز تو حق داري با من هر طور كه مي خواهي رفتار كني. من سزاوار هر گونه مجازات هستم. من حاضرم به خاطر اين بي ادبي كه كرده ام سخت ترين مجازات ها را تحمل كنم. تو مجازات مرا تعيين كن و در نامه ي آينده ات بنويس. من آن را اين جا بدون كم و كاست انجام مي دهم. خواهش مي كنم مرا مجازات كن. 
پرويز من اين فكر را از كله ات بيرون كن. هرگز به خودت تلقين نكن كه پير هستي. مي دانم كه خودم مسبب پيدايش اين فكر هستم. ولي حالا خيلي پشيمانم. من از روي سادگي و سبك فكري خواستم شوخي كنم. عوض اين كه تو را بخندانم احساسات مردانگيت را جريحه دار ساختم. من خيلي شرمنده هستم. من معذرت مي خواهم. مرا ببخش. من خيلي بي فكر هستم. بعد از اين سعي مي كنم مثل يك آدم عاقل حرف بزنم. من تو را دوست دارم و فقط مرگ مي تواند ميان ما جدايي بيندازد. اين اختلاف هرگز ميان ما وجود نداشته و كوچك تر از آن است كه بتواند موجب...! 
پس پرويز من، پرويز عزيز من. عصباني نشو، به من فحش نده. خودت مي داني كه ما هر دو به عشق يكديگر احتياج داريم و اين حرفها اين نسبتها و تهمت ها چيزي جز تلخي و رنج به بار نمي آورد. من تو را دوست دارم و زيرا تو آن مردي هستي كه صورت مشتهيات و آرزوهاي باطني من هستي و تو هم مرا دوست داري. زيرا مرا آن طور كه خواسته اي يافته اي. اگر من روزي به تو خيانت كردم، تو حق خواهي داشت بدن مرا همان طور كه گفته اي تكه تكه كمي و چشم هاي مرا با انگشت هايت در بياوري و من هم همين طور. من هم در مقابل تو همين وظيفه را دارم و بعد از آن هم خودم را خواهم كشت. 
من به تو ثابت مي كنم كه زن هستم و زن بر خلاف تصور تو زيباترين شاهكار وجود است. زن درياي لطف و مهرباني ست. زن وفادار است و من تو را دوست دارم. 
خداحافظ فروغ تو 