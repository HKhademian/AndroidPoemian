نامه ي شماره ۱۲
شنبه 31 تير
 پرويز جانم نمي دانم چرا براي من نامه نمي نويسي خيلي ناراحت هستم الان نزديك 6 روز است كه آمده ام و از تو هيچ خبري ندارم. اميدوارم حالت خوب باشد از حال من و كامي بخواهي بد نيستيم ولي من خودم نمي دانم چرا مدتي است اين قدر ناراحت هستم مثل اين است كه اعصابم ديگر قدرت تحمل هيچ چيز را ندارد آن قدر ضعيف و خسته هستم كه با كوچك ترين ناملايمتي از زندگي سير مي شوم بدتر از همه تو هم نيستي و من نمي دانم به چه ترتيب خودم را تسكين بدهم پرويز با بي صبري منتظر آمدن تو هستم كار كتابم همان طور كه برايت نوشتم قرار بود امروز منتشر بشود ولي باز گويا اشكالاتي پيش آمده و در هر حال شنبه ي ديگر حتمي است پرويزم من از تنهايي خيلي ناراحت هستم و بالاتر از همه نمي دانم چرا از اينده اين قدر مي ترسم يك حس نامعلومي پيوسته مرا مضطرب مي كند و نمي دانم اسمش را چه بگذارم مثل اين است كه حادثه بدي در كمين من نشسته هميشه خودم را در معرض خطر مي بينم و حس مي كنم كه يك آدم بدبختي بيشتر نيستم چون روحم متزلزل و اعصابم ضعيف شده. پرويزم نمي دانم براي تو چه بنويسم تو كه مرا فراموش كرده اي و اصلا برايم نامه نمي نويسي ولي آرزويم اين است كه هر جا كه هستي خوش و خوشبخت باشي براي من اين مهم نيست كه تو برايم زياد نامه بنويسي مهم اين است كه دوستم داشته باشي و اين را هم بداني كه من دوستت دارم. 
پرويز جانم ديشب كامي با كلور و فريدون و بچه ها رفته بود كافه شهرداري و خلاصه وقتي آمد خيلي خوشحال بود چون مي داني كه وسايل بازي براي بچه ها در آنجا فراوان است و خلاصه تصميم گرفتم گاهي اوقات او را همراه بچه ها بفرستم چون در منزل همبازي ندارد و وقتي هم مي رود پيش مامان عوض بازي كردن به سر و كله ي همديگر مي پرند و خوب نيست. پرويز من با پدرم قهر هستم و ديگر هيچ وقت با او آشتي نمي كنم چون او مرا دوست ندارد و از گفتن هيچ حرف مبتذلي پشت سر من خودداري نمي كند و من هم تصميم گرفتم كه به هيچ وجه او را نبينم و تا حالا هم نديده ام و اميدوارم هيچ وقت مجبور نشوم او را ببينم پرويز جانم دوستت دارم و منتظر آمدنت هستم. 
فروغ 