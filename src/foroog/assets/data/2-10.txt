نامه ي شماره ۱۹
یك شنبه 13 مرداد
پرويز جان صبح براي تو نامه نوشته بودم و پيش خودم تصميم گرفتم كه عصر هم بيايم و تمامش كنم الآن كه آمدم بقيه ي نامه ي صبح را بنويسم يك مرتبه هم آن را از اول تا آخر خواندم چيز مهمي ننوشته ام. يعني در خواندن اين نامه چيزي بر معلومات تو راجع به من اضافه نمي شود. يادم آمد كه تو برايم نوشته اي از تكرار مكررات خودداري كنم و ديدم كه اين نامه چيزي جز تكرار مكررات نيست. من چه قدر از اين كه نمي توانم از نوشتن اين موضوع هاي عادي خودداري كنم و براي تو از چيزي سخن بگويم كه ديگران نگفته اند ناراحت هستم من دنبال سوژه و موضوعي مي گردم كه بي نظير باشد و خواندن آن تو را لذت دهد از همه چيز نوشته بودم از تعزيه خوان هايي كه صبح در خانه ي ما معركه راه انداخته بودند از بحث ها و بالاخره خودمان با زن هاي چادرنمازي از خواب هايي كه مي بينم و افكار هميشگي ام و مردم و با همه ي اينها كه سعي كرده بودم كه از عشق سخني نگويم باز هم نامه ام خسته كننده و زشت شده بود آن را به دور ريختم من دنبال چيزي مي گردم كه كاملا تازه و جالب باشد ولي هرگز جز با حوداث عادي زندگي با چيزهايي كه ممكن است صد هزار مرتبه و در صد هزار نقطه ولي فقط در يك روز اتفاق بيفتد با موضوع و حادثه ي ديگري روبه رو نمي شوم. هر چه در اطراف من وجود دارد و هر چه فكر من مي گذرد و براي من اتفاق مي افتد با هر كه رو به رو مي شوم و همه ي سخناني كه از اين و آن مي شنوم و جواب مي گويم همه و همه در سطح عاديات قرار گرفته است. اگر من مي توانستم يك قدم به جلو بردارم اگر من اين جرأت و شهامت را داشتم كه از ميان اين محيط از ميان اين همه چيزهاي مبتذل و عادي بگريزم و به آغوش تو پناه آورم و با هم به جايي برويم كه از غوغا و جنجال زندگي روزانه خبري نباشد آن وقت بسيار خوشبخت بودم. تو نمي داني من چه قدر دوست دارم بر خلاف مقررات و آداب و رسوم و بر خلاف قانون و افكار و عقايد مردم رفتار كنم ولي بندهايي بر پاي من هست كه مرا محدود مي كند روح من وجود من و اعمال من در چهار ديواري قوانين سست و بي معني اجتماعي محبوس مانده و من پيوسته فكر مي كنم كه هر طور شده بايد يك قدم از سطح عاديات بالاتر بگذارم من اين زندگي خسته كننده و پر از قيد و بند را دوست ندارم. تو لابد با فلسفسه ي اگزيستانسياليست ها آشنا هستي اينها يك دسته ي جديدي هستند كه عقيده دارند هيچ چيز بدي در دنيا وجود ندارد هيچ چيز بد نيست و روي همين عقيده هر كار كه مي خواهند مي كنند حتي لخت درخيابان ها مي گردند. زيرا هيچ بدي وجود ندارد پسرها لباس دخترها را مي پوشند و مثل آنها آرايش مي كنند دخترها اعمال مردها را انجام مي دهند و زندگي آنها پر است از عجايب... تو فكر مي كني اين زندگي لذيذ و زيباست؟ 
ولي البته بدي هايي هم دارد يعني آنها به اصول اخلاق و شرافت پس پشت پا زده اند و چه بسيار ديده شده است كه يك زن در آن واحد 3 معشوق داشته و از رفاقت با بردار خود هم بيمي نداشته... البته در مكتب اگزيستانسياليست ها ديگر نگفته اند كه با برادر خود رفيق شويد ولي اين مردم محروم اين دخترها و پسرهايي كه بهترين دوران عمرشان را با محروميت و ناكامي به سر آورده اند كنون كه پناهگاهي يافته اند با همه ي احساسات خشمگين و كينه هاي وحشيانه ي خود سعي مي كنند از قوانين اجتماعي انتقام بگيرند و اعمال آنها اغلب نتيجه ي يك عمر محروميت است. پيروان اين مكتب كنون به طوري در اعمال خود پيشرفت كرده اند كه سر و صداي ژان پل سارتر رهبر و مؤسس مكتب جديد در آمده و فرياد زده است كه شما راه افراط مي پيماييد. 
من به اين چيزها كاري ندارم من فقط براي اين زندگي آنها را پر هيجان و دوست داشتني مي دانم كه آنها توانسته اند يك باره قيودات و بندهاي اجتماعي را پاره كنند و از اين زندان مهيب بگريزند و در راهي قدم بگذارند كه كاملا عجيب و غير عادي است و تا به حال كسي جرأت و شهامت رفتن در آن راه را نداشته در اين تهران خودمان هم اگزيستانسياليست ها ظهور كرده اند و گويا مجمعي هم تشكيل داده اند من اين موضوع را از يك نفر شنيدم و به حقيقتش ايمان ندارم اين بهترين طريق زندگي كردم است ولي افسوس كه در ميان اين قوم آزاده عصمت و طهارت معني و مفهومي ندارد و به قول يك نفر اصول بورژوازي درباره ي زن رعايت نمي شود. من نمي دانم تو در اين باره چه فكر مي كني ولي من هميشه دوستدار يك زندگي عجيب و پر حادثه بوده ام شايد خنده ات بگيرد اگر بگويم من دلم مي خواهد پياده دور دنيا بگردم من دلم مي خواهد توي خيابان ها مثل بچه ها برقصم بخندم فرياد بزنم من دلم مي خواهد كاري كنم كه نقض قانون باشد. شايد بگويي طبيعت متمايل به گناهي دارم ولي اين طور نيست من از اين كه كاري عجيب بكنم لذت مي برم من دلم مي خواهد اين لفظ بايد از زندگي دور شود بايد اين كار را بكني بايد اين طور لباس پوشيد بايد اين طور راه رفت بايد اين طور حرف زد بايد اين طور خنديد آه همه اش بايد همه اش سلب آزادي و محروميت چرا بايد مي دانم كه به من جواب خواهند داد زيرا قوانين اجتماع اجازه نمي دهد طور ديگري رفتار كني اگر بخواهي بر خلاف ديگران رفتار كني ديوانه و احيانا جلف و سبكسر خطاب خواهي شد. من نمي فهمم اين قوانين را چه كسي وضع كرده كدام ديوانه اي بشر را به اين زندگي تلخ و پر از رنج محكوم كرده. 
من تا به حال از اين چيزها براي تو سخني نگفته بودم ولي تو خودت بايد فهميده باشي زيرا من همان طور كه ديوانه ي عشق وحشيانه عشق عجيب و غير عادي خالي از نوازش و پر از خشونت هستم همان طور هم ديوانه ي زندگي آزاد و بدون دغدغه هستم من دلم مي خواهد با تو چنين زندگي داشته باشم و فقط حاضرم اوامر تو را اطاعت كنم نه قوانين اجتماع را. يك زندگي عجيب پر از حوادث پر از هيجان مثل زندگي قهرمان ها مثل زندگي آنها كه به قعر جنگل هاي آفريقا مي روند تو فكر كن در هر قدم كه بر مي دارند چه قدر ترس چه قدر هيجان چه قدر كنجكاوي و چه قدر لذت به قلبشان راه مي يابد من هم دوست دارم در هر قدم زندگي دچار چنين حالاتي شوم تو نمي داني من چه فكرها مي كنم چه خيال ها مي بافم خودم هم از دست اين افكار خسته مي شوم گاهي اوقات خودم خودم را مسخره مي كنم و وقتي مي بينم اين قدرت را ندارم تا افكارم را اجرا كنم احساس مي كنم كه پست و كوچك شده ام. 
براي من بنويس ببينم آيا من حق دارم اين طور فكر كنم؟ آيا افكار من صحيح است؟ بد نيست؟ گناهكارانه نيست؟ آيا تو آنها را مي پسندي؟ من مي دانم كه تو بر عكس من طرفدار يك زندگي آرام هستي ولي مي توانم بگويم كه تو هم از اين كه مجبوري از اجتماع و محيط اطاعت كني و پيروي كني ناراحت هستي. پرويز جان خيلي مزخرف نوشتم خداحافظ تو اميدوارم حالت حتي بعد از خواندن اين نامه هم خوب باشد. تو را مي بوسم. 
فروغ 