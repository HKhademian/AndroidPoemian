نامه ي شماره ۲۰
پرويز جانم ديروز بالاخره بعد از مدت ها نامه ي تو رسيد و ناراحتي هاي من مرتفع شد. ديروز كه وقت نكردم به نامه ات جواب بدهم ولي امروز باز هم يك نامه از تو رسيد. اميدوارم همان طور كه نوشته اي حالت خوب و وضعت مرتب باشد و از اين بابت ناراحتي نداشته باشي هواي تهران كه امسال خيلي خيلي گرم است آنجا را نمي دانم ولي در هر حال بايد تحمل كرد. گمان مي كنم كه ديگر دوران دوري من و تو را نزديك ببينم. پرويز جان حال من بد نيست همان طور كه بارها برايت نوشته ام فقط نارحتي هاي روحي دارم و ديگر به هيچ وجه موضوعي كه باعث ناراحتي من باشد وجود ندارد پرويز جان راجع به كتابم برايت بنويسم كه در حدود 6 روز پيش به شهرستان ها فرستاده شد و وقتي خبر انتشارش در شهرستان ها برسد در تهران هم منتشر مي شود چون اگر در تهران زودتر از شهرستان ها منتشر بشود كتاب فروشي هاي فرعي خودشان به شهرستان ها كتاب مي فرستند و به اين ترتيب ممكن است ناشر ضرر كند در هر حال گمان مي كنم تا به حال به اهواز رسيده باشد. پرويز جان براي كتابم اين طور كه آقاي شفا تلفن كرد و گفت آقاي سعيد نفيسي قول داده كه تقريظ بنويسد. دشتي و علي كبر كسمايي و سعيدي هم خواهند نوشت و در ضمن سعيد نفيسي استاد دانشگاه دو جلد از كتاب هايش را براي من امضا كرده و داده بود به شفا، شفا هم براي من تلفن كرد و من فريدون را فرستادم و برام گرفت به اضافه ي يك جلد كه خود شفا از كتاب هايش برايم فرستاده و اين طور كه در تلفن به من گفت سعيد نفيسي خيلي با من موافق است و ديگر اين كه روز جمعه صبحي در برنامه ي كودكان از كتاب من به عنوان يكي از بهترين كتاب هاي ماه اسم برده و يك قطعه خوانده و اظهار خوشوقتي كرد كه شعر من با وجود اين كه از لحاظ موضوع نو و تازه است، از لحاظ شكل و قيافه قالب قديم را حفظ كرده و گفت كه اشعار اين شاعره ي جوان به اشعار مولانا يعني مولوي شباهت دارد و تو اگر يادت باشد صبحي از مخالفين سرسخت من بود ولي وقتي يك جلد كتابم را خواند با من موافق شد و حتي در راديو تعريف كرد و در ضمن وقتي از من تعريف مي كرد پدرم به شدت عصباني شد و با مامانم دعوا كرد كه تو دخترمان را فاسد كرده اي. پرويز جان اين هم خبر تازه ي من در موقعي كه از اهواز آمده ام 4 قطعه شعر ساخته ام كه همه اش خوب شده، 
كامي حالش خوب است و من او را خيلي دوست دارم و روز به روز علاقه ام نسبت به او زيادتر مي شود. هر وقت او را دعوا مي كنم مي رود يك گوشه مي نشيند و مثل روضه خوان ها مي خواند. اي بابا جونم كجايي اي بابا جونم بيا و خلاصه خيلي از دست او مي خنديم. يك ماشين براي او خريدم. اتومان كه بزرگ است و شكل اتوبوس و يك طياره هم دارد كه به مبلغ 15 ريال برايش خريده ام و روز ها را با مهرداد و مهران به شمشير بازي و تارزان بازي مي گذراند و مهرداد را خيلي دوست دارد به طوري كه دائم مي خواهد برود پيش او. پرويز جان نوشته اي كه پولم را خرج خودم كنم و من به هيچ وجه حاضر نيستم در تهران پيش دكتر بروم و تو هم اصرار نكن و اگر بخواهم براي سلامتي ام اقدامي كنم بايد روحم را معالجه كنم و به معالجه ي اعصابم بپردازم. پرويز جان فرامرز به هيچ وجه خيال دادن پول مرا ندارد و با اين كه تا به حال دو سه مرتبه براي او پيغام داده ام اصلا اهميت نمي دهد و به روي خودش نمي آورد. در نظر بگير اگر من پول كتابم را نمي گرفتم حالا اينجا چه مي كردم و با وعده هاي فرامرزخان چه طور روز و شب مي گذراندم. پرويز جان روز شنبه عروسي ايرج پسر عمه ام هست و ما را دعوت كرده اند و البته عروسي زنانه و مردانه جدا ست. ايرج رفت امريكا و حالا مهندس شده و خلاصه زن هم يگيرد و من خيال دارم بروم و جاي تو را خالي كنم. پرويز جان خانم سعيدي تا حالا دو سه مرتبه مرا با تلفن دعوت كرده و من همه را به آمدن تو موكول كرده ام و نمي دانم تو وقتي بيايي مرا مي بري يا نه، راجع به فريدون كار من عقايد تو را خواندم ولي من به شخصه نميتوانم نسبت به او نظر بدي داشته باشم چون او به من جز خوبي نكرده و غلط كتاب هم غلط چاپخانه است كه خواه ناخواه در هر كتابي و در هر چاپي اتفاق خواهد افتاد و در مورد من چون خودم نبودم و او هر قدر هم كه دقت مي كرد مطمئنا مثل خودم نمي توانست موضوع شعر را درك كند. اين است كه كمي بيشتر شده و حرف تو صحيح نيست كه او پي كار نمي رفت مثلا فريدون توللي الان شش ماه است دارد يك كتاب چاپ مي كند و هنوز در اول كار است و همان طور اشخاص ديگر و من جز اين كه نسبت به او و زحماتش در دلم احساس قدرداني و تشكر داشته باشم نمي توانم نسبت به او نظر ديگري ابراز كنم به خصوص كه با وجود تماس با ما و انجام دادن كارهاي ما به هيچ وجه در هيچ جا از اين موضوع مانند ديگران استفاده نكرده و همه جا در حفظ آبروي ما كوشش كرده و من به او احترام مي گذارم چون جواني پاك و صميمي به نظرم مي رسد. البته نمي خواهم با او تماس داشته باشم ولي عقيده ام را راجع به او تا به اين زمان شرح مي دهم. پرويز جان شفا هم به نوبه ي خودش در كار ما خيلي زحمت كشيده و وقتي تو آمدي او را بايد دعوت كنم و تو از نزديك با او آشنا بشوي. تو زودتر بيا چون من خيلي خسته و تنها هستم. به جان تو و به جان كامي تا به حال جز منزل مامان و منزل پوران هيچ جا نرفته ام و حتي يك شب هم به سينما نرفته ام و البته نمي دانم تو حرفم را باور خواهي كرد يا نه. ديگر خسته شدم. تو را مي بوسم. زودتر بيا. 
فروغ 