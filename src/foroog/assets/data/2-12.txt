نامه ي شماره ۲۱
پرويز عزيزم امروز بعد از چهار روز بي اطلاعي از تو نامه ات رسيد، من فكر مي كردم كه تو چون 25 مرداد مي خواهي بيايي كاغذ ننوشته اي و من هم به همين علت سه چهار روز است كه براي تو نامه ننوشته ام و امروز وقتي در نامه ات خواند كه باز هم خيال آمدن نداري خيلي ناراحت شدم چون خودم را آماده كرده بودم كه همين روزها تو را توي بغلم فشار بدهم و آن قدر ببوسم كه خسته بشوي. پرويزم اميدوارم حال تو خوب باشد و از هيچ جهت نگراني نداشته باشي حال من و كامي هم خوب است. براي كامي هنوز چيزي نخريده ام و تصميم دارم تا تو نيامده اي چيزي نخرم. پرويز جان سوالاتي از من كرده بودي كه به شرح زير پاسخ مي دهم: راجع به سيني ها، مامانم كه مي داني چه قدر طمع كار است. خلاصه هر دو را برداشت و هر چه كه اصرار كردم نداد و تو بهتر است براي مادرت خودت دو تا سيني قشنگ تهيه كني و بياوري. راجع به كتابم مطمئن هستم كه تا به حال در اهواز منتشر شده و در تهران هم دو روز پيش منتشر شد و بحث و انتقاد از آن هم به زودي شروع مي شود. (سعيد نفيسي) استاد دانشگاه برايم تقريظ نوشته و امروز تلفن كرد و گفت داده ام به مجله ي فردوسي. محمد سعيدي و علي دشتي و علي كبر كسمايي هم قول داده اند كه بنويسند يعني آقاي شفا براي من تلفن كرد و گفت كه كتاب شما را براي آنها برده ام و آنها قول داده اند كه بنويسند. پرويز جان چون پول ندارم و فرامرز هم به هيچ وجه حاضر نيست 40 تومان را بدهد و پيغام داده بود كه چون رفيقم اين برج عروسي دارد من نمي توانم 40 تومان شما را بدهم بنابراين از فرستادن كتاب معذورم چون براي پول ماشينم هم معطلم علتش اين است كه 600 تومان از پولم چك است كه 10 شهريور مي توانم وصول كنم و هنوز موعدش نرسيده و بقيه را هم چون اين يك ماهه پول نداشتم خرج كرده ام و يك كتاب و يك نامه هم براي امير نوشته بودم كه به علت بي پولي مانده و هنوز نفرستاده ام. 
تبليغ راجع به كتابم هم همين روزها شروع مي شود و نبايد عجله كرد. پرويزم ديشب عروسي ايرج پسر عمه ام بود. ما هم رفتيم و جاي توخالي بود. البته چون خانواده ي عروس به اصطلاح مذهبي بودند زنانه و مردانه جدا بود و حياط آن قدر شلوغ بود كه من داشتم خفه مي شدم و عروس و داماد را خيلي اذيت كردم. مخصوصا ايرج را كه برايت تعريف كرده ام از كوچكي با هم بزرگ شديم و بازي مي كرديم. عروس هم زياد تعريفي نبود. پرويزم زودتر بيا چون مرا مرتب دعوت مي كنند و من هم مرتب معذرت مي خواهم و منتظر تو هستم. سعيد نفيسي را كه مي شناسي همان استاد و پيرمردي كه بين خودمان خيلي محبوبيت دارد امروز تلفني به من گفت مي خواهم دست بچه هايم رابگيرم بيايم منزل شما و شما را از نزديك ببينم. زود وقت تعيين كنيد و من گفتم البته نهايت افتخاري است كه مي توانيد به من بدهيد ولي اجازه بدهيد شوهرم هم بيايد تا او هم از اين افتخار بي نصيب نماند او مرا خيلي دوست دارد و من از او خواهش كردم كه مطالعاتم را تحت نظر او ادامه بدهم. پرويز جان اگر تقريظ او منتشر بشود به من خيلي اهميت مي دهد چون او بزرگترين محقق ايراني و بزرگترين نويسنده ي كلاسيك ايران است و در كشورهاي خارج ارزش و مقام مهمي دارد و با اين همه مي گفت كه از اشعار شما لذت بردم و به شما خيلي اميدوارم و مي گفت در كنفرانسي كه در روسيه راجع به ادبيات جهان داده شد از ايران چهار نفر اسم بردند يكي توللي يكي دكتر حميدي يكي پروين اعتصامي يكي هم فروغ فرخزاد كه مرا با خواناديباربودو شاعره ي روسي مقايسه كرده اند. پرويزم خيلي خوشحالم تو نمي داني وقتي در كارم پيش مي روم و عده اي را ناراحت و ناراضي مي بينم چه قدر خوشحال مي شوم. آرزويم اين است كه به جايي برسم كه پدرم از يادآوري گذشته شرمگيم بشود و مرا مايه ي افتخار خانواده اش بداند. پرويز خيلي نوشتم اميدوارم تو زودتر بيايي راجع به اضافه كار تو تلفن مي كنم ولي مثل اين كه تو قبلا نوشتي حكم اضافه كارت صادر شده.. البته من تلفن خواهم كرد و برايت نتيجه را مي نويسم. پرويزم راجع به مجسمه و گلدان كه نوشته بودي شكسته ام و در بقچه پنهان كرده ام البته تو راست مي گويي ولي چون فريبرز پسر فرامرز آنها را شكست. من مخصوصا پنهان كردم كه اختلافي پيش نيايد. جريان اين است كه يك روز اين اتاق نشسته بودم و ديدم از آن اتاق صدا مي ايد. البته اول اهميت ندادم ولي وقتي بعد از نيم ساعت براي انجام كاري به آن اتاق رفتم ديدم مجسمه و گلدان روي زمين افتاده و شكسته. من بلافاصله حدس زدم كه كار چه كسي است و چون نيره خانم از من خواست كه سر و صدا در نياروم من هم آنها را پنهان كردم و البته گلدان را دفعه ي دومش بود كه شكست. چون يك دفعه شكست و من چسباندم و دفعه ي دوم بالاخره كار خودش را كرد. تو مي داني كه من در اين مورد سوء نظر نداشته ام بلكه خواسته ام تا با آنها ميان ما به هم نخورد ديگر خسته شدم. تو را مي بوسم.
 فروغ