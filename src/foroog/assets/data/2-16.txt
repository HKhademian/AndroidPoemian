نامه ي شماره 3 
پرويز جانم اميدوارم حال تو خوب باشد. امروز رفتم منزل شما و مادرت به من گفت كه تو برايش نوشته اي قالي ها را بفروشد و گفت كه من از عهده ي اين كار بر نمي آيم و باشد وقتي خود پرويز به تهران آمد خودش بفروشد. من خواستم اين جريان را براي تو بنويسم. من از اين كه تو مي خواهي به تهران بيايي خيلي خوشحال هستم ولي به فكرم رسيد كه كسري پولم را از جاي ديگر تأمين كنم چون من راضي نيستم كه به خاطر من عده اي توي دردسر بيفتند به علاوه من عجله دارم و اين جريانات باعث اين مي شود كه من به موقع نتوانم خودم را به مدرسه برسانم و در نتيجه پولم را خرج مي كنم و باز ناچار مي شوم مدت ديگري اينجا بمانم تا باز كي خدا شانس رفتن را نصيبم كند. من پرويز نمي خواهم به تو تحميل شوم. من وضع تو را خوب مي دانم از در آمد تو و از قرض هاي تو خبر دارم. من كه هميشه مزاحم تو بوده ام حالا ديگر نبايد روي شانه ي تو مثل باري سنگيني كنم من 3000 تومان پولي را كه مي خواهم بالاخره مي توانم به يك ترتيب فراهم كنم. من اگر از اينجا بروم بقيه اش درست مي شود. من همين حالا براي كار در شركت هاي دوبلاژ فيلم دو تا پيشنهاد دارم مهم اين است كه من به موقع بتوانم خودم را به آنجا برسانم. پرويز جان من نمي دانم تو كي به تهران مي آيي ولي آرزويم اين است كه تو را حتما ببينم. براي من زود نامه بنويس. من خيلي دلم مي خواهد بفهمم تو كي به تهران مي آيي. تنها اشكال كار من حالا همين موضوع پول است يعني آن كتاب فروش پدر سوخته كه تا كار كتاب تمام نشود به من پول نمي دهد و بقيه را هم بايد هر چه زودتر فراهم كنم و من مطمئن هستم. من خودخواهي را از حد گذرانده ام تو مي خواهي به من كمك كني در حالي كه مقداري قرض داري و اين قرض ها را هم باز من برايت توليد كرده ام. 
پرويز من منتظر جواب تو هسستم من چون نمي خواستم مادرت را توي زحمت بيندازم و به او فشار بياورم اين بود كه به او گفتم كه من اصلا پول نمي خواهم يعني او گفت من نمي توانم من هم گفتم من اصلا پول نمي خواهم. حالا ديگر خودت مي تواني فكر كني كه چه مي شود. در هر حال من منتظر جواب تو هستم و منتظر ديدن تو. 
تو را مي بوسم
. فروغ 