نامه ي شماره ۶
پرويز عزيزم ديروز نامه ات رسيد. اميدوارم حال تو خوب باشد نامه ات خيلي مرا ناراحت كرد. از ديشب تا به حال فكر مي كنم كه چه قدر مي توانم در مقابل انسانيت تو مقاومت و پايداري كنم. اگر قدرتي داشتم كه من هم در مقابل به تو خوبي كنم وجود من در زندگي تو لااقل به منزله ي روزنه ي كوچكي به سوي نور و سعادت باشد. ديگر اين بار اين قدر روي شانه ام سنگيني نمي كرد. پرويز تو مي خواهي با خوبي هايت مرا از پاي در آوري و من قدرت تحمل خوبي را ندارم. وقتي مي بينم نزديكان من كساني كه با من زير يك سقف زندگي مي كنند به ناراحتي هاي من كوچك ترين توجهي ندارند و تو كه از من ظاهرا دور هستي و من در مقابل تو موجودي هستم كه طبعا نبايد ديگر او را دوست داشته باشي هنوز اين قدر به فكر من هستي و از ناراحتي هاي من ناراحت مي شوي بي اختيار دلم مي خواهد خودم را روي پاهاي تو بيندازم و در تو حل شوم و از ميان بروم. پرويز نامه هاي تو تنهايي را از زندگي من مي راند حس مي كنم كه زير اين آسمان كبود در يك گوشه ي دور افتاده موجودي به من فكر مي كند و زندگي من براي او ارزشي دارد و مي خواهد به لب هاي من گرمي و پرتو لبخند را ببخشد ديگر سايه ي شوم نا اميدي از روي سينه ام به كنار مي رود. تنهايي مرا خرد مي كرد و تو زندگي مرا از اين گرداب بيرون مي كشي. پرويز نمي خواهم به تو چيزي بگويم حتي دلم نمي خواهد توي نامه ام از تو تشكر كنم. كلمات ظرفيت كشيدن احساسات ها را ندارد. 
وقتي به احساساتمان در قالب كلمات شكل مي بخشيم و ساخته ها را با اصل مي سنجيم به اين حقيقت بر مي خوريم. وقتي سراپاي وجود من به فريادي از حق شناسي و شوق بدل شده من چگونه مي توانم اين احساس سوزنده و پر شور را در قالب كلمه اي خشك و بي روح به تو نشان بدهم. چه طور مي توانم براي تو بنويسم كه نامه هايت چه قدر مرا خرد مي كند و چه قدر در مقابل انسانيت تو گاهي اوقات احساس حقارت و بيچارگي مي كنم. من مي بينم كه تو حاضري زندگي ات را در راه موجودي فدا كني كه جز خود خواهي و ديوانگي هيچ كاري نمي تواند انجام بدهد. وقتي مي بينم تو مرا با اين صميميت دوست داري و هنوز آغوشت مي تواند پناهگاه من باشد دلم مي خواهد بميرم پرويز هميشه فكر مي كنم ديگر زندگي من چه ارزشي دارد وقتي نتوانستم آن را در راه خوشبختي تو صرف كنم انسان هميشه در مقابل خوبي زانو خم مي كند و شكست مي خورد، نه در مقابل بدي. نمي دانم چه بنويسم شايد اگر تو اينجا بودي اشك هايي را كه حالا توي چشم هايم با زحمت نگه مي دارم روي دست هايت مي ريختم. حركات از كلمات گوياتر هستند 
پرويز من سلامتي را ديگر براي چه مي خواهم. زيبايي را براي چه مي خواهم. فقط من دلم مي خواهد به آن مرحله از رشد روحي برسم كه بتوانم هر موضوعي را در خود حل كنم براي من احتياج كلمه ي بي معني بشود بتوانم زندگي را مثل يك گياه زهري ميان انگشت هايم بفشارم و خرد كنم و بعد هم آن را زير پايم بگذارم و لگد مال كنم. دلم مي خواهد به ابديتي دست پيدا كنم كه آرامش در آنجا مثل بستري انتظارم را مي كشد و چشم هايم را مي توانم توي اين بستر بدون هيچ انتظار خرد كننده اي روي هم بگذارم. به حرف هايم نخند. شايد كمي مضحك باشد كه من در اين سن چنين عقايدي داشته باشم. اما پرويز زندگي خيلي پوچ است به قول هدايت «همه ي آدم ها شبيه هم هستند با غرايز و احتياجات محصور در يك كادر كثيف» من نمي توانم زشتي ها را تحمل كنم. روحم مثل يك پرنده ي محبوس بي تابي مي كند. من دنياهاي زيبا و روشن را دوست داشتم و حالا با چشم هاي باز كثافت و تيرگي محيط زندگي ام و اجتماعاتم را تشخيص مي دهم. به كجا مي توانم پناه بياورم. خودم قدرت تحمل خودم را ندارم و حرف هاي من خيلي چرند و مزخرف است. حالا نزديك ساعت 10 شب است. من رفتم يك پيس خوب كه در تئاتر تهران روي صحنه آورده بودند تماشا كردم و روي اعصابم خيلي اثر گذاشت. توي راه فكر مي كردم كه حتما بايد امشب براي تو نامه بنويسم. پرويز تو اگر بخواهي كه من بميرم بيشتر راحت مي شوم تا اين كه اين قدر به فكر سلامتي من هستي. پرويز تو با روزهاي زيباي زندگي من آميخته اي. حالا بوي عطر اقاقيا از پنجره مي ايد توي اتاق من دلم مي خواهد احساسم را برايت بنويسم. نمي دانم چرا دلم مي خواهد تو اينجا باشي. نمي دانم چرا بي اختيار ياد آن خانه اي افتادم كه در محله ي مقدم داشتم رابطه ي ذهني عطر اقاقيا و اين خاره را براي من چه چيزي مي تواند روشن كند. گاهي اوقات فكر مي كنم كه ايا من درست فكر مي كنم. ايا همه ي آدم ها مثل من هستند. همسايه ها صداي راديو را خيلي بلند كرده اند يادت مي ايد تو هميشه مي خواستي يك راديو خوب بخري و با هم مي رفتيم راديوها را تماشا مي كرديم. حالا من از راديو به شدت نفرت دارم. شايد براي اين كه يك موقعي آن را با تو دوست داشته ام و هر چيزي كه مرا به ياد زندگي گذشته ام بيندازد برايم وحشتناك مي شود از آن چيز مي ترسم دلم مي خواهد گريه كنم گاهي اوقات اين موزيك هاي وحشي جاز چه قدر با آشفتگي و حركت هاي ديوانه آساي روح من مطابقت دارد. حالا دلم مي خواهد گوش هايم را بگيرم. صداي كاني هم از آن خانه مي آيد او در فاصله ي كمي از من زندگي مي كند و من صداي او را مي شنوم و آرزوي در آغوش كشيدنش در روحم مي سوزد و خاكستر مي شود و او همان طور پشت ديوار مي خندد و من مثل ديوانه ها مي خواهم هر چه كه در اطرافم وجود دارد بخار شود. 
تو از حرف هاي من خسته مي شوي. من خودم هم نمي دانم چه مي نويسم. حالم خوب است؟ نمي دانم. بد است؟ نمي دانم. به قول «گوته» كه از زبان دكتر «فاوست» مي گويد «مدتي ست براي من بلندي و پستي معني خودش را از دست داده.» براي من هم در اين مورد بد و خوب بي معني شده اند. پرويز جانم براي من ناراحت نباش من اگر محيط زندگي ام عوض شود اگر مدتي از ميان اين سرو صدا ها بيرون بروم حالم بهتر مي شود ضعف اعصاب من علتش مقاومتي است كه در مقابل فشار محيط مي كنم اگر توي خيابان سر من گيج مي رود و رگ هايم كشيده مي شود و روي زمين مي افتم هيچ علت ديگري جز ناراحتي عصبي و روحي ندارد و براي درمان اين نوع ناراحتي هاي اول بايد علت را از بين برد من اگر ده سال هم در آسايشگاه دكتر رضاعي بخوابم ولي بعد باز هم در منزل براي من اين تحقير و اين شكست روحيه وجود داشته باشد هيچ وقت خوب نمي شوم من بايد از ميان مردمي كه با نگاه ها و زخم زبان هايشان آزارم مي دهند دور بشوم هر چند نديدن كامي براي من خود رنج بزرگي است ولي لااقل اين اميد هست كه بعد براي هميشه مي توانم با او باشم. پرويز جان براي من ناراحت نباش. من تمام پولي را كه براي من فرستاده بودي خرج دكتر و دوا براي خودم و كامي كردم و اميدوارم از من راضي شده باشي. چشم هاي كامي كمي ناراحت شده بود. او را بردم دكتر همين طور خودم باز رفتم پيش دكتر اعصاب و باز يك سري آمپول گرفتم. رفتم پيش دكتر چشم آنجا هم يك مقدار دوا من روزهايي كه زياد فكر مي كنم توي خانه ناراحت هستم اغلب دچار چنين حالتي مي شوم. يعني يك مرتبه سرم گيج مي رود و چشم هايم سياه مي شود و مثل اين كه يك نفر تمام رگ هاي مرا مي كشد و آن وقت ديگر هيچ چيز نمي فهمم. مثل اين كه ديگر زنده نيستم تا دو سه دقيقه اين طوره بعد خوب مي شه. در اين لحظات يك حالت فراموشي براي من پيش مي ايد مغزم از هر انديشه اي خالي مي شود و مثل اين كه ديگر فروغ نيستم. بلكه يك بشري هستم كه اسم ندارد. يك بشري كه اسمش را گم كرده. خودم مي دانم علتش همان فشار زياد به اعصاب و روح است من به تو نوشتم كه مي روم و شايد دوري من از اين محيط برايم مؤثر باشد من نمي توانم كمك تو را رد كنم. هر چند اين كار برايم خيلي درد آور است. اما ناچارم كتاب من نزديك به اتمام است. گذرنامه هم در هفته ي اينده به دست من مي رسد. مي ماند مسئله پول. از كتاب هايم در حدود 2700 تومان بايد بگيرم كه البته همه را يك دفعه نخواهد داد و من از اين كه به تو مي گويم به من كمك كني رنج مي برم. اما ناچارم چون جز تو هيچ كس را ندارم و براي مادرت ننويس كه اين پول را براي چه مصرفي به من مي دهي حتي المقدور خواهش مي كنم جريان را طوري جلوه بده كه آنها موضوع را نفهمند و خيال كنند من با اين پول كاري براي خود تو انجام مي دهم. براي اين كه من در مقابل آنها خجالت مي كشم من به تو نوشتم كه عجله دارم كه به ترم تحصيلي برسم. اگر نروم پولم را خرج مي كنم و باز موقعيت و پول از بين مي رود. تو هم به مادرت بنويس كه اگر كاري مي توانند انجام بدهند زودتر براي اين كه گرفتن ارز مشكل است. پرويز به خدا بيشتر دلم مي خواهد بميرم تا اين در مزاحم تو باشم. اما تو مرا مي بخشي
تو را مي بوسم 
. فروغ
 برايم نامه بنويس 