نامه ي شماره ۷
پرويز اميدوارم كه حالت خوب باشد. از حال من بخواهي بد نيستم. كامي سلامت است و من نزديك به يك هفته است كه از بيمارستان آمده ام حالم بد نيست. فقط ياد خاطرات گذشته به شدت رنجم مي دهد. اگر بتوانم گذشته ام را فراموش كنم آن وقت مي توانم بگويم كه سلامت هستم. علت اين كه برايت نامه ننوشتم اين بود كه نمي خواستم با نوشتن نامه تو را به ياد خودم بيندازم و خاطره ي شوم خودم را در مغز تو بيدار كنم. حالا هم اين نامه را مي نويسم تا از تو به سبب كوشش و فدكاري كه در سلامتي من ابراز داشتي تشكر كنم. آرزويم اين است كه روزي با چشمان خودم خوشبختي تو را ببينم و درك كنم كه زندگي تو دوباره جريان طبيعي خودش را طي مي كند و تو در زندگي راضي هستي. وسايلي را كه برايم فرستاده بودي امروز دريافت كردم. كتاب هايم مثل اين كه خيلي كم شده. من آنجا خيلي كتاب داشتم و البته در مورد اين كه چند تا بوده و اسم كتاب ها چيست نمي توانم توضيحي بدهم و فقط به نظرم مي رسد كه بيشتر از اينها بوده است. پولي را كه براي ما گذاشته بودي تا حدود زيادي براي زمستان كامي لباس خريدم و تصميم دارم او را به كودكستان بگذارم ولي در حدود 100 تومان خرج اوليه دارد كه فعلا ندارم تا بعد. شايد بتوانم زودتر حق التأليف كتابم را بگيرم. براي چاپ دوم قرار شد در 3000 نسخه چاپ شود و به من 15 %داده مي شود كه گمان مي كنم با اين پول بتوانم براي زمستان خودم هم لباس تهيه كنم. البته اگر زودتر بدهند. شناسنامه ي من پيش تو مانده يعني روزي كه قرار بود برويم محضر از من گرفتي و ديگر ندادي. خواهش مي كنم برايم بفرست. هوا سرد شده و من هم اغلب وقتم را صرف خواندن كتاب مي كنم. يك شعر تازه گفته ام كه چون تو اصلا از شعر متنفر شده اي برايت نمي نويسم. من كه نتوانستم در زندگي براي تو زن خوبي باشم ولي اميدوارم تو مرا همچنان به دوستي خودت قبول داشته باشي. همچنان كه من هم هنوز و براي هميشه تو را تنها كسي مي دانم كه مي توانم به او از صميم قلب اعتماد داشته باشم و دردم را با او در ميان بگذارم در مورد كامي نگران نباش. خودت هم اگر بتواني بيايي و او بتواند تو را ببيند بهتر است. سلام گرم مرا بپذير منتظر جواب. 
خداحافظ
 فروغ 