نامه ي شماره ۸
پرويز عزيزم حتما تعجب مي كني از اين كه بعد از مدت ها برايت نامه مي نويسم. ولي گمان نمي كنم اين را فراموش كرده باشي كه به من گفته بودي هر وقت كمكي خواستم به تو مراجعه كنم. من به تو قول داده بودم كه برايت نامه بنويسم ولي بعد منصرف شدم. زيرا فكر كردم با اين ترتيب باز خودم را وارد زندگي تو مي كنم و نمي گذارم تو به فكر اينده ات باشي. با وجود اين كه بي نهايت دلم مي خواست و حالا هم دلم مي خواهد كه با تو رابطه ي نامه نويسي داشته باشم ولي پا روي ميل خودم مي گذارم و دلم مي خواهد سايه اي هم از من در زندگي تو باقي نماند. پرويز از حال خودم برايت نمي نويسم زيرا تو خودت بهتر مي داني كه من آدمي نيستم كه قدر آرامش و خوشبختي را بدانم و هميشه در طلب چيز هاي محال و پوچ بوده ام. حالا هم همين طور است. با اين تفاوت كه حالا ديگر از خودم سير و بيزارم و آن آرزوي پوچي هم كه پيوسته در طلبش هستم مرگ است. كمتر به گذشته فكر مي كنم برايم وحشت آور است. مي دانم كه اگر باز بخواهم عنان افكارم را رها كنم. ديگر از دوزخ حسرت هاي گذشته بيرون نخواهم آمد و همين كافي است كه دو مرتبه مرا ديوانه كند. سر خودم را گرم مي كنم. كتاب مي خوانم و چيز مي نويسم كامي را بردم پيش مادرت چون محيط منزل ما براي او خوب نبود. به علاوه من خودم در منزل وضعيت خوبي ندارم كه او داشته باشد به اين جهت ترجيح دادم كه از او دور باشم و او پيش مادرت زندگي كند. وقتي به تهران آمدي علت اين كار را مفصلا برايت شرح مي دهم. در منزلي كه من هيچ گونه استقلالي ندارم چه طور مي خواهي كامي را بتوانم به ميل خودم تربيت كنم. البته تقصير همه به گردن خود من است و يك اشتباه كوچك خودم باعث شد كه زندگيمان به اين صورت در بيايد ولي مطمئن باش كه اگر تو هم مرا بخشيده باشي خودم خودم را نمي بخشم. 
پرويز وضع من هيچ خوب نيست. پول كتابم را قرار شده بعد از انتشار بگيرم. البته مقداري از آن را گرفته و خرج كرده ام. كار هم دو سه تا پيدا شده و حتي درست شد. ولي چون مطابق ميل من نبود نرفتم و امروز كه دارم اين كاغذ را برايت مي نويسم در كتابخانه ي سازمان برنامه كار خوبي برايم درست شده و الان قرار است به آنجا بروم. من احتياج به 500 تومان پول دارم. البته اين پول را به قرض از تو مي خواهم كه وقتي پول كتابم را گرفتم برايت مي فرستم يا ز ما آينده ماهي 100 تومان.... اگر نمي تواني همه را يك مرتبه برايم بفرستي در دو نوبت بفرست ولي دفعه ي اول حتما 300 تومان بفرست چون مي خواهم كمي اثاثيه بخرم و اين يك ماه را تا حقوق مي گيرم پول داشته باشم. پرويز فراموش نكن كه من تو را تنها كمك خودم در زندگي مي دانم و خيلي به خودم فشار آوردم تا اين خواهش را از تو بكنم. اميدوارم خوشبخت باشي. من اين پول را زود خيلي زود مي خواهم. سعي كن تا هفته ي آينده حتما به دست من برسد. قبض را به آدرس منزل بفرست و بيمه كن. به اميد روزي كه دو مرتبه تو را ببينم. 