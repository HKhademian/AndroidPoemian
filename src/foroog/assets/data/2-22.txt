نامه ي شماره ۹
پرويز عزيزم وجهي را كه برايم فرستاده بودي امروز دريافت كردم نمي دانم چه طور از تو تشكر كنم. هر چند تو ديگر براي من از دست رفته اي ولي هيچ وقت خاطره ي تو از قلبم بيرون نمي رود بارها به تو گفته بودم كه بعد از تو ديگر زندگي من هيچ خواهد بود و حالا اين حقيقت را به خوبي احساس مي كنم. روي بازگشت به طرف تو را ندارم و اصلا نمي خواهم با ديوانگي ها و سبكسري هاي خودم باز هم زندگي تو را خراب و مغشوش كنم و هيچ چيز ديگر هم نمي تواند بعد از تو مرا به طرف خود جلب كند. حتي شعر... حتي شعر كه فكر مي كردم همه ي جاهاي خالي زندگي ام را پر خواهد كرد. حالا در نظرم آن هم حقير و بي معني جلوه مي كند. گاهي اوقات دلم مي خواهد در تاريكي گم بشوم. از خودم مي گريزم. از خودم كه هميشه ي مايه ي آزار خودم بوده ام. از خودم كه نمي دانم چه مي كنم و چه مي خواهم.... پرويز به خدا زندگي ام به گوري شباهت دارد به گوري كه پيكر مرا در خود مي فشارد و اميدهاي روشنم را مي پوشاند. از همه چيز بدم مي ايد. من با 21 سال زندگي به قدر زن هاي 60 يا 70 ساله پير شده ام. گاهي اوقات از خودم مي پرسم كه براي چه زنده ام. زندگي وقتي خالي از عشق و نوازش بود، وقتي چشم هاي مردي با محبتي سرشار پيوسته نگران انسان نبود، وقتي انسان احساس كرد كه تنهاست به چه درد مي خورد. ياد حماقتمان مي افتم. ياد آب تني هايي مي افتم كه ظهرهاي گرم تابستان با هم مي كرديم، ياد دعواهايمان مي افتم. صورت تو مثل يك نقطه ي روشن جلوي چشم هايم چرخ مي خورد. چرخ مي خورد گريه ام را در گلو خفه مي كنم. نمي خواهم كسي بفهمد كه هيچ وقت نمي توانم تو را فراموش كنم. پرويز به خدا با همه ي ديوانگي هايم دوستت داشتم و دوستت دارم و شايد به حرف من بخندي شايد پيش خودت بگويي چه طور ممكن است زني كه مردي را دوست دارد به آن مرد خيانت كند. ولي با اين همه من دوستت داشتم. تصور دوري از تو هميشه قلبم را مي لرزاند از آن روز كه تو رفته اي همه اش خواسته ام خودم را و ديگران را گول بزنم ولي هر وقت اسم تو جايي برده مي شود با كمال ناتواني و عجز احساس مي كنم كه بعد از تو محال است ديگر بتوانم مردي را با آن كيفيت دوست داشته باشم و خوشبختي و آرامش در زندگي من با رفتن تو مثل خورشيدي غروب كرد. من اين وضعيت را براي خودم پيش بيني كرده بودم. من در آن لحظه اي از تو جدا شدم كه تو را بيش از هميشه دوست داشتم. من با علم به اين كه با جدايي از تو ديگر همه چيز برايم به پايان مي رسد اين جدايي را خواستم نه براي اين كه آزاد باشم و بلكه براي اين كه خودم را مستحق آن عشق و خوشبختي كه تو به من مي دادي نمي دانستم. من خودم را نبخشيدم. گناهم را نبخشيدم. بگذار بدبخت باشم. بگذار زندگي ام خالي از عشق و تهي از خوشبختي باشد. براي من كه به عشق و خوشبختي ام خيانت كردم چه مجازاتي شايسته تر از وضعيت فعلي مي تواند وجود داشته باشد. حالا هر وقت زن و شوهرهاي جوان و خوشبخت را در كنار هم مي بينم بي اختيار دستي به قلبم چنگ مي زند. ياد آن روزهايي مي افتم كه خودم از همه ي آنها خوشبخت تر بودم. تو را داشتم. تو را با قلب پاك و مهربانت.... و در قلبم گريه مي كنم. آه اگر در اينجا هم دير وجود داشت من بدون شك مي رفتم و راهبه مي شدم حس مي كنم كه چيزي مرا بي اختيار به طرف مذهب و خدا مي كشد. دلم مي خواهد همه ي لذت هاي دنيوي را زير پا بگذارم و خرد كنم. دلم مي خواهد قوي تر از طبيعت بشوم. دلم مي خواهد سر تا پا نور و محبت باشم و خاطره ي زندگي گذشته ام را با پناه بردن به بي خودي و هوس راني خراب نكنم. پرويز براي من همه چيز تمام شده. تنها زندگي مانده، زندگي با بازي هاي مكررش من از خودم وحشت دارم. من هيچ وقت نمي خواهم با خودم تنها بمانم. زيرا تو در من زندگي مي كني و تو مرا به گريه مي اندازي. هر چه در اطرافم وجود دارد مرا مي لرزاند. دلم مي خواهد حرف هايم را باور كني. اينها حرف نيست. پرويز به خدا ناله و فرياداست. داشتم خفه مي شدم. از بس به دروغ گفتم كه هيچ غصه اي ندارم. ديوانه شدم همه ي زندگي ام درد است...درد... نمي دانم عظمت مفهوم اين كلمه را درك مي ني يا نه؟ وقتي مي گويم درد تو به دردي فكر نكن كه جسم انسان ممكناست از يك بيماري شديد بكشد... نه... روحم درد مي كند و دلم مي خواهد خودم را يك مرتبه راحت كنم. پرويز تو ديگر رفتي مثل ابري كه آهسته از روي آسمان گذر مي كند و چشم هاي مردم با حيرت در زيبايي آن خيره مي شود. نمي توانم به دنبالت بيايم زيرا وجود خودم را مثل يك زهر كشنده براي كشتن خوشبختي تو مي دانم تو رفتي و زندگي من از نوازش هاي تو تهي شد. اما يادت هست شب ها... و روز ها.... دقيقه هاو لحظه ها... همه پر است از ياد تو... و گريز من... توي اتاق مي نشينم سرم را ميان دو سدست مي گيرم و به خودم مي گويم نه نه، نه نه ديگر نبايد به او فكر كني. او مثل آب بخار شده او مثل خورشيد غروب كرده فكر كن او نبوده و نيست اما صورت تو جلوي چشم هايي چرخ مي خورد. ياد حماممان مي افتم. ياد آب تني هايي مي افتم كه ظهرهاي گرم تابستان با هم مي كرديم. ياد نوازش هاي پر از صميميت تو مي افتم. پرويز به خدا بدبخت هستم و اين بدختي مثل شرابي مرا مست مي كند. اين بدبختي اعصاب مرا تخدير كرده. تو را مي خواهم و نمي خواههم، نمي خواهم زيرا بدبختي را از من مي گيري و مي خواهم به اين جهت كه آرامش من هستي نبايد حرف هاي من به نظر تو خيلي رمانتيك باشد ولي باور كن كه اين طور احساس مي كنم. مي دانم كه نبايد اين حرف ها را براي تو بنويسم. مي دانم كه ديگر تو مال من نيستي اما نمي شود. نمي توانم همين يك دفعه را بگذار بگويم بعد ديگر نامه نمي نويسم. پرويز امروز برف مي آيد بعد از چهار سال امروز دارم رنگ برف را مي بينم يادم مي آيد هميشه به او مي گفتم كه اهواز ما را از ديدن برف محروم كرده و در دلم شوقي داشتم كه زمستان حقيقي را با چشم هايي ببينم اما حالا مثل اين است كه اين برف روي قلب من مي بارد و سردي مشئوم آن را در تمام رگ ها و اعصابم احساس مي كنم. كاش اين برف روي گور من مي آمد و من حالا زنده نبودم يا اگر زنده بودم برف را با تو تماشا مي كردم و پرويز به من نخند حرف هايم را مسخره نكن به خدا دلم مي خواهد به يك جايي فرار كنم كه گذشته ام را نبينم و دلم مي خواهد ديوانه شوم و شعورم از بين برود. تا گذشته ام را به ياد نياورم زيرا گرشته حسرت را در قلب من زنده مي كند و سراپاي وجودم را از نكامي و درد مي لرزاند. شايد تو تصور كني كه حالا من خوشبخت هستم. حالا آزاد و راحت هستم و حالا به هدفم رسيده ام اما نه تنها مرگ مي تواند مرا از دست خودم برهاند و آسايش به من ببخشد اگر خواستي براي من جوابي بنويس. من آرزويم اين است كه خوشبختي تو را ببينم. چون نمي توانم ديگر بيش از اين بنويسم. 
خداحافظ به ياد گذشته تو را مي بوسم. 
یك قطعه عكس براي من بفرست لازم دارم. 
فروغ