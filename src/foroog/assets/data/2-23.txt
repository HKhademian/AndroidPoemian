نامه ي شماره ۱۰
 چهار شنبه 9 اسفند 
پرويز عزيزم مادرت امروز نامه ي تو را به من داد. من پيش خودم فكر كرده بودم كه تو نخواسته اي جواب نامه ي مرا بدهي و نمي دانستم كه مريض بوده اي اميدوارم حال تو هميشه خوب باشد و اگر گاهي اوقات برايت نامه اي مي نويسم جواب بدهي. حال من بد نيست و يعني هيچ جاي بدنم درد نمي كند ولي اگر بخواهي حالم را عميق تر جويا شوي بايد به تو بگويم كه به هيچ وجه از زندگي خوشم نمي ايد. زندگي برايم بي معني و غير قابل تحمل شده. بر عكس تو من حالم با خواندن كتاب هاي روان شناسي و غيره خوب نمي شود. من آدم احساساتي و ديوانه اي هستم و مثل تو نمي توانم به اعصابم ملسط باشم. دردهايم بزرگ تر از آنچه هست در نظرم جلوه مي كند و هيچ وقت قدرت روبه رو شدن با حقايق زندگي را ندارم بارها آرزو كرده ام كه مثل تو باشم اما گويي خداوند نمي خواهد كه من روي خوشبختي را ببينم. اعتماد و ايمان به نفس در وجود من مرده. محيطي كه در آن زندگي مي كنم براي من كشنده و رنج آور است و پيوسته به ضعف و تزلزل روحيه ي من كمك مي كند. هميشه فكر مي كنم كه فقط براي مردن خوب هستم. زيرا در خانه كسي براي من ارزشي قائل نيست و كسي نيست كه شخصيتم را نقويت كند. هيچ كاري را نمي توانم با ايمان و اعتماد انجام بدهم. تزلزل و ترديد مثل سايه ي شومي روي اعمال و افكار من سنگيني مي كند و شخصيتم مثل يخي آب مي شود. هيچ كس نيست كه درد مرا بفهمد و به من كمك كند فقط مرا همان طور كه هستم بشناسد. آه حالا مي فهمم كه درد بيگانگي چه درد بزرگي است. چه كسي مي تواند حالا باور كند كه در قلب من هيچ چيز وجود ندارد و من جسمم را كشته ام.... جسمم را با همه ي شور و احساسي كه جواني در آن به وجود آورده كشته ام تا به خاطره ي پاك تو وفادار مانده باشم و ياد تو را با ياد هوس هاي پوچ و مبتذل در هم نياميزم. هيچ كس نمي تواند باور كند كه همين براي من كافي ست كه فكر كنم شب هاي درازي در آغوش تو تا صبح خوابيده ام و قلب تو روي سينه ام تپيده. بعد از تو هيچ كس را نمي توانم دوست داشته باشم. خوشمزگي هاي مردها به نظرم به دلقك بازي شباهت دارد. زيرا پيوسته تو را به ياد دارم و تو براي من به منزله ي معيار و مقياسي هستي كه با آن ديگران را مي سنجم. وقتي پكي و صفاي قلب تو را به ياد مي آورم ريا و دورويي ديگران بيشتر در نظرم جلوه مي كند. پرويز به خدا من مستحق اين سرنوشت نبودم. قلب من پاك بود و روحم را هنوز شائبه گناهي نيالوده. تو حرفم را مي تواني باور كني زيرا من هميشه مال تو بوده حتي يك لحظه هم در دوست داشتم تو ترديد نداشته ام. فقط... نمي دانم چه نيروي شگرف و مرموزي مرا به اين ورطه كشاند چرا اين كار را كردم. هيچ نمي دانم گاهي اوقات از فكر كردن به اين موضوع آن قدر خسته مي شوم كه پيش خودم اين طور استدلال مي كنم «غير از اين نمي شود كه بشود. هر چه پيش آيد طبيعي و جز سرنوشت من بود و من بايد در مقابل اين سرنوشتي كه زهر بدبختي را به جاي شهد خوشبختي قطره قطره در كامم ريخت سر تسليم فرود بياورم.» بيشتر از اين از خودم برايت نمي نويسم. تو چه مي تواني براي من بكني. آن روز كه با عشق خود به من خوشبختي مي دادي قدر تو را ندانستم و مثل ديوانه ها دنبال حرف هاي پوچ و مبتذل رفتم و امروز ديگر چه توقعي مي توانم از تو داشته باشم. بگذار آنها كه خيلي كمتر از من به تو نزديك بودند از وجود تو شاد شوند و من كه سال هاي دراز لحظه ها و دقايق عمرم با لحظه ها و دقايق عمر تو در آميخته و اولين تپش هاي عاشقانه ي قلبم به خاطره تو بوده دور از تو در ماتم سعادت از دست رفته ام زندگي كنم و لبخندم به لبخند مختصري شباهت داشته باشد كه نزديك شدن دقايق آخرين عمر را احساس كرده است روزها مي گذرند بي آنكه من به گذشت آنها توجهي داشته باشم در خلاء وحشتناكي افتاده ام و براي زيستن احتياج به اميدي دارم من مي دانم كه خوشبختي ام به پايان رسيده و اگر همه ي كتاب هاي عالم را هم بخوانم هرگز آن را دوباره به دست نخواهم آورد زيرا من اصل زندگي ام را گم كرده ام پرويز از حال كامي بخواهي بد نيست اگر من او را پيش مادرت گذاشته ام فكر نكن كه از نگه داري او عاجز بودم بلكه در اينجا بيشتر به آسايش و راحتي او فكر كردم تا به خوشبختي خودم. پرويز به خدا من دروغ نمي گويم. من نخواستم روح او كه حالا مثل گلي لطيف و عطر آگين است در محيط منزل ما كه با سر و صدا ها و كشمكش هاي هميشگي آميخته است. مسموم شود. من پيش خودم فكر كردم كه او نبايد مادرش را در بدترين وضعيت كه تو خودت مي تواني حدس بزني كه چيست مشاهده كند و از حالا اعتماد و اطمينان او در زندگي سلب شود. در خانه ي شما صفا و صميميتي كه روح او را پرورش مي دهد وجود دارد و در اينجا نيست دور بودن از او براي من رنج بزرگي است ولي ترجيح مي دهم كه او از من دور باشد و در عوض محيط شوم و نكبت بار خانه ي ما در روح طريف او اثر نامطلوبي باقي نگذارد. در اينجا من خودم وضعيت خوبي ندارم و دلم نمي خواهد او به آتش من بسوزد. پولي را كه فرستاده بودي هنوز نگرفته ام. نمي خواهم از تو تشكر كنم. زيرا تشكر كردن كار مبتذل و بي معني است. من در قلبم به تو احترام مي گذارم و آرزويم اين است كه روزي بتوانم با همه ي بدي هايم به خوشبختي تو كمك كنم. 
فروغ