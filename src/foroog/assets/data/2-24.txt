نامه ي شماره ۱۱
تقديم به همسرم
بازگشت 
ز آن نامه اي كه دادي و ز آن شكوه هاي تلخ
تا نيمه شب به ياد تو چشمم نخفته است
اي مايه ي اميد من... اي تكيه گاه دور
هرگز مرنج از آنچه به شعرم نهفته است
شايد نبوده قدرت آنم كه در سكوت
احساس قلب كوچك خود را نهان كنم
بگذار تا ترانه ي من راز گو شود
بگذار آنچه را كه نهفتم عيان كنم
تا بر گذشته مي نگرم عشق خويش را
چون آفتاب گمشده مي آورم به ياد
مي نالم از دلي كه به خون غرقه گشته است
«اين شهر.... غير رنجش يارم به من چه داد؟»
اين درد را چه سان به دل خود نهان كنم؟
آن دم كه قلبم از تو به سختي رميده است
آن شعرها كه روح تو را رنج مي دهد
فريادهاي يك دل محنت كشيده است
گفتم قفس!... ولي چه بگويم كه پيش از اين
آگاهي از دورويي مردم مرا نبود
دردا كه اين جهان فريباي پر ز راز
با جلوه و جلاي خود آخر مرا ربود
اكنون منم كه خسته ز دام فريب و مكر
بار دگر به كنج قفس! رو نموده ام
بگشاي در كه در همه دوران عمر خود
جز پشت ميله هاي قفس خوش نبوده ام
پاي مرا دوباره به زنجيرها ببند
تا فتنه و فريب ز پايم نيفكند
تا دست پر ز قدرت اميال رنگ رنگ
بندي دگر دوباره به پايم نيفكند
20 اسفند فروغ
حالا مي فهمي كه چه قدر دوستت دارم و چه قدر پشيمان هستم. 