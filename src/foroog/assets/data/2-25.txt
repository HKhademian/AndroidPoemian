نامه ي شماره ۱۲
پرويز عزيزم اين نامه را براي خداحافظي برايت مي نويسم نمي دانم از كجا شروع كنم. با يك اندوه شديدي از اينجا مي روم. مي خواستم اصلا برايت نامه ننويسم خيلي هم سعي كردم ولي باز نشد. نمي دانم چرا فقط دلم مي خواست خودم را گول بزنم مثل اين بود كه اين كار برايم خيلي دردنك بود كه قلم را بردارم و براي تو بنويسم «خداحافظ» آيا بعد چه مي شود؟ خودم هم نمي دانم مي روم خودم را گم كنم در حالي كه چشم هايم نگران تو و كامي ست فكر اين كه شايد ديگر هيچ وقت نتوانم شما ها را ببينم ديوانه ام مي كند زندگي ام طوري شد كه آخر مرا به اينجا كشاند. من خودم مي دانم كه دارم به طرف مجهول مي روم. يعني ناچارم بروم وضع روحيم طوري است كه ماندن در اينجا را نمي توانم تحمل كنم. تو بعد چه فكر خواهي كرد؟ حالا خوابيده بودم و گذشته مثل نوار رنگيني از جلوي چشمانم مي گذشت درد را توي همه ي رگ هايم احساس كردم همه رفته اند پشت بام خوابيده اند شب اين قدر سنگين است كه نمي توانم نفس بكشم و من اين قدر تنها هستم كه هيچ چيز نمي تواند تنهايي ام را پر كند. شايد تو و ديگران بعد از من فكر كنيد كه من خيلي بد بوده ام من بچه ام را دوست نداشتم. اما من نمي دانم چه بگويم من فقط او را به تو مي سپارم. تو مي تواني حس كني كه در زندگي به كجا رسيده ام فكر او اشك را به چشمم مي آورد دلم مي خواهد برايش مادر خوبي باشم اما افسوس هر چه كه در اطراف من وجود دارد با آرزويم مخالفت مي كند و پيوسته زندگي مرا از او دور مي سازد. من مي روم و او تنها مي ماند نبايد اين طور باشد ولي چه مي شود كرد پرويز در اين لحظاتي كه چشم هايم مي خواهد همه ي يادگارها را همه ي محيط و اشيا را در خودش جاودانه منعكس سازد قلبم از اندوه لبريز است تنها به او فكر مي كنم و فقط به وجود تو اميدوارم. شايد براي او رفتم من زياد ناراحت كننده نباشد اما با همه ي اينها تنها خواهشم از تو اين است كه زودتر به تهران بيايي تا او كاملا تنها نباشد. 
پرويز من نمي دانم با چه زباني از محبت هاي تو تشكر كنم اگر تو نبودي من نمي توانستم به هيچ كس تكيه كنم به خدا با تمام وجودم آرزو مي كنم كه تو خوشبخت بشوي و يا باشي و با تمام وجودم آرزو مي كنم مرا و بدي هاي مرا فراموش كني. من هميشه دوستت دارم نمي خواستم اين جمله را بنويسم براي اين كه من اين ارزش را ندارم كه تو را دوست داشته باشم. تو روحت خيلي بزرگ تر و پاكتر از آن است كه با روح من بياميزد. من آدمي هستم كه خودم را توي جريان وحشتناك ديوانگي هايم انداخته ام و بيش از هر چيز به نيروي شگرفي فكر مي كنم كه دستهايم را راحت نمي گذارد و در درونم وجود دارد و من ميان پنجه هايش موجود ضعيفي بيشتر نيستم. زندگي من در آنجايي مي گذرد كه با خوشبختي و سعادت واقعي فرسنگ ها فاصله دارد. همچنين با زندگي تو... و من اگر سرانجام طرز فكر خودم را مي دانستم هيچ وقت زندگي تو را خراب نمي كردم. حالا كه مي روم تو مرا ببخش و اصلا فراموشم كن. من خودم نمي دانم چه كار كنم. چهارشنبه صبح مي روم. همه مسخره ام مي كنند ولي براي من همه چيز حل شده و بدبختي و خوشبختي مفهومي ندارد. من براي اين نمي روم كه خوشبخت بشوم مي روم خودم را فراموش كنم و تو را فراموش كنم و گذشته را فراموش كنم. اما مي دانم كه هيچ وقت نمي شود. هميشه جاي خالي تو را در كنار خودم مي بينم و هميشه ياد تو و ياد عشقي كه نثارم كردي و آغوش گرمي كه به رويم گشودي زندگي را به كامم تلخ خواهد كرد. من دوستت دارم و هر چه بيشتر مي خواهم تو را فراموش كنم اين حقيقت دردناك را بيشتر احساس مي كنم. برگشت به طرف تو و تحمل زندگي محدود خانواده اي برايم مشكل است. اما گريختن از تو و فراموش كردن تو هم برايم مقدور نيست. تو برايم معما شده اي. تو برايم عذاب شده اي و خوبي هايت رنجم مي دهد. پرويز يك بار ديگر مي نويسم كه كامي را به تو مي سپارم. تو نگذار او نبودن مرا احساس كند. آن قدر دوستش داشته باش كه مرا فراموش كند. همه ي نگراني ام به خاطر اوست. خودم برايش لباس مي دوزم و مي فرستم. وقتي تهران آمدي او را با خودت ببر. پرويز من آدرسم را بلافاصله بعد از ورود برايت مي فرستم كه جواب نامه ام را به آن آدرس بدهي دلم مي خواست پيش از رفتن تو را مي ديدم اما تو نيامدي و حالا نمي دانم كه آيا باز در زندگي ام يك روز تو را خواهم ديد يا نه. عكس كامي و خودت را برايم بفرست. 
با تمام محبتم تو را مي بوسم. 
خداحافظ تو
 فروغ 