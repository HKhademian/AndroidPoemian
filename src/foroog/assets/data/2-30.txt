نامه ي شماره ۱۷
دو اوت -  رم 
پرويزم امروز از تهران يك نامه داشتم فهميدم كه تو به تهران آمدي يك دنيا خوشحال شدم. چون حالا ديگر كامي تنها نيست و اگر من نيستم تو هستي كه او را زياد دوست داشته باشي چون خودت مي داني كه ديگران هر قدر هم كه به آدم محبت كنند هيچ وقت نمي توانند جاي خالي پدر يا مادر آدم را پر كنند. پرويز تا حالا اقلا 10 تا نامه برايت نوشته ام و نفرستاده ام. نمي دانم چرا؟ فكر مي كردم كه تو ديگر دوستم نداري چون اصلا به نامه هايم جواب ندادي و چند روز پيش هم كه يك كتاب برايم فرستاده بودي هر قدر صفحات آن را ورق زدم و زير و رو كردم بلكه يك كلمه برايم نوشته باشي ديدم كه نه هيچ چيز نيست. سخت اندوهگين هستم قرار بود برايم نامه بنويسي قرار بود مال هم باشيم اما تو يا فراموشم كرده اي يا آن قدر مرا لايق ندانستي كه دو مرتبه برايم نامه بنويسي اما پرويز من هميشه به ياد تو هستم. در اينجا كه محيط به كلي عوض شده در اينجا كه آزادي روي دوشم سنگيني مي كند و در اينجا كه اين قدر زيبايي هست و من مي توانم استفاده كنم. هرگز جز تو هيچ چيز نمي خواهم. هر روز صبح و هر روز بعد از ظهر مي روم و صندوق پست را نگاه مي كنم و هر شب به خودم مي گويم كه قردا حتما فرا مي رسد. پرويز تو حق داري اگر مرا دوست نداشته باشي. هيچ وقت براي تو زن خوبي نبودم هميشه اذيت ات مي كردم و توي رؤياهاي خودم غرق بودم. اما لااقل برايم بنويس كه نمي خواهي با من مكاتبه داشته باشي. پرويز اين جا حالم نسبتا بهتر شده چون ديگر در پانسيون اتاق گرفته ام. يك پسر كوچولو هست كه پسر صاحب خانه است. موهايش بور و چشم هايش آبي است. اسمش «اريكو» است صبح ها و شب ها كه خانه هستم او مي ايد پش من به ياد كامي او را زياد دوست دارم هر قدر اذيتم مي كند هيچ چيز نمي گويم چون فكر مي كنم كه مبادا كامي كسي را اذيت كند و او را تنبيه كنند و او گريه كند و من نباشم كه اشك هايش را ببوسم و او را روي سينه ام فشار بدهم. ايتاليايي ياد گرفته ام يعني آن قدر كه در مدت يك ماه مي شود ياد گرفت. حالا مي توانم احتياجاتم را رفع كنم. خيال ندارم به پروجا بروم چون در رم مدرسه هاي زبان زياد است ولي حالا چون تعطيلات تابستاني است همه جا بسته. دو ماه ديگر باز مي شود و من مي روم مدرسه سراميك يعني كاشي سازي مدرن كه فكر مي كنم در ايران خوب بشود كار كرد و شعر سه چهار تا گفته ام. مي خواهم از فرصت استفاده كنم و يك كتاب بنويسم حالا دارم در فكرم موضوع آن را مي پرورانم اما هميشه از لحاظ وضع مالي ناراحت هستم. براي مجله هاي تهران خيلي مقاله تهيه كرده ام كه خيال دارم اول ماه آينده بفرستم اما اين پول ها به كجا مي رسد و به علاوه اگر بخواهم همه ي وقتم را صرف مقاله نوشتن كنم كجا مي توانم شعر بگويم يا كتاب بنويسم يا درس بخوانم و مطالعه كنم. سخت درمانده شده ام. حالا دلم مي خواهد زياد پول داشته باشم. حالا حس مي كنم كه پول برايم يك مسئله حياتي شده در هر حال همه چيز درست مي شود. بايد يك فكر ديگر بكنم. بالاخره تو را در جريان همه ي كارهايم مي گذارم و تو خواهي فهميد كه چه طور پول پيدا مي كنم. 
پرويز رم خيلي قشنگ است. آن قدر چيزهاي ديدني هست كه آدم گيج مي شود اما مردم خوبي ندارد. مردها همه هرزه و بي تربيت هستند و زن ها هم همه فكرشان اين است كه جيب مردها را خالي كنند اما روي هم رفته زيبايي ها زيادتر هستند و آدم مي تواند خودش را با اين ترتيب تسكين بدهد اينجا ايراني ها زياد نيستند و اگر هم باشند من با آنها كاري ندارم آن قدر چيزها هست كه پشت ويترين مغازه ها مي بينم ارزان و زيبا و بي اختيار آرزو مي كنم كه پول داشته باشم و براي تو و كامي بخرم و بفرستم اما بلافاصله ياد وضع ناهنجار و عجيب خودم مي افتم و قدم هايم را تند مي كنم و چشمهايم را مي بندم كه ديگر چيزي نبينم و چيزي نخواهم. تا حالا بيشتر موزه ها را ديده ام موزه واتيكان. آخ كاش تو هم اين جا بودي و مي ديدي كه هنر تا چه درجه امكان ترقي و ارج گرفتن دارد و چه طور آدم در مقابل عظمت آن خودش را گم مي كند. براي تو امكان آمدن هست. چون در رم خرج ارزان است با ماهي 50000 لير يعني 600 تومان به پول خودمان مي تواني زندگي كني البته خوب. يعني اتاق خوب داشته باشي. غذايت هم مرتب باشد و بتواني شب به سينما بروي و يا روز موزه تماشا كني و اما بيشتر از اين ديگر نمي شود يعني لباس و مسافرت و مريضي و خلاصه بقيه ي خرج ها بايد پول بيشتر داشت. 
پرويز دلم مي خواهد خيلي چيز ها برايت بنويسم اما وقتي فكر مي كنم مي بينم چه فايده دارد اگر صد هزار مرتبه هم بنويسم كه دوستت دارم ديگر تو باور نخواهي كرد اما حقيقت نيست حقيقت اين است كه اين جا در رم ميان يك مشت دختر و پسر ايراني كه دارند حدكثر استفاده را از آزادي خودشان مي كنند من شب و روز به تو فكر مي كنم و نام تو اشك به چشمم مي آورد و هر وقت كسي از من مي پرسد كه چرا چهار ديوار اتاقم را ترك نمي كنم و به گردش و تفريح نمي روم توي دلم مي خندم. چون براي من ديگر اين گردش و تفريح اين رقصيدن ها و دور هم جمع شدن ها و وقت را با حرف هاي بي معني تلف كردن كار احمقانه و بي معني شده براي من خلوت خودم خلوتي كه با اندوه از دست دادن تو و سعادت گرشته ام رنگ گرفته خيلي گواراتر و شيرين تر است. به تو فكر مي كنم به تو به حرف هاي تو به چشمان تو به خنده هاي تو به مسخرگي هاي تو به گردش هايي كه با تو رفته ام به لحظاتي كه با تو گذرانده ام به شب ها به صبح ها به نصف شب ها به بوسه ها به اشك ها به دعواها به قهرها به آشتي ها به خانه مان به كامي و گاهي اوقات به رؤياهاي خودم مي خندم و زماني هم مي رسد كه سرم را مي گذارم روي بالش و گريه مي كنم. چون ديگر هيچ چيز برايم تجديد نمي شود. وقتي تو رفتي مي دانستم كه براي هميشه داري مي روي اما دندان هايم را به هم فشار دادم و گفتم بايد تمام شود. چون نمي خواستم كثيف بشود. پرويز حالا مثل اين است كه اين حرف تو را دارم به خود تو مي زنم. مثل اين است كه تو كنارم نشسته اي گودي چشم هايت را كه دوست داشتم و لب هايت را كه مي بوسيدم و موهايت را كه وقتي مي شستي و صاف مي شد خيلي قشنگ بود و دزدكي به تو نگاه مي كردم كه مبادا بفهمي و خودت را بگيري. حالا همه جلوي چشمم زنده شده اند. سرم را تكان مي دهم چون ياد تو هميشه همراه اشك مي ايد. نمي خواهم گريه كنم چون ديگر خسته شده ام خسته شده ام. تا كي مي شود به تو فكر كرد. تو را آرزو كرد تو را با همه ي وجود و همه ي احساس خواست و به تو دسترسي نداشت. دلم مي خواهد تنم از حرارت تن بسوزد. خيلي وقت است كه ديگر تنم عرق نكرده و داغ نشده. خيلي وقت است كه بوسه هاي تو از روي لب هايم فرار كرده اند. برايم جز تو هيچ كس دوست داشتني نيست. دنبال عشق مي روم و پشيمان بر مي گردم. چون عشق و لذت من از وجود توست و نمي توانم خودم را گول بزنم... وقتي به لذت فكر مي كنم و تنم كشيده مي شود به ياد تن تو مي افتم و به ياد شب ها و روزها ودقايقي كه در وجود تو غرق مي شدم و تو دستم را مي گرفتي و دنياي زيبايي را كه ساخته بودي نشانم مي دادي و پيشاني ام عرق مي كرد. آه پرويز خيلي ديوانه شده ام. نمي دانم چه مي نويسم. اين قدر هست كه مي دانم دروغ نمي نويسم. تنها از تو يك خواهش دارم براي من نامه بنويس حتي اگر يكي باشد فقط يكي باز هم راضي هستم چون دوستت دارم و همين قدر كه بدانم يادم هستي و فراموشم نكرده اي كافي ست. از كامي هم برايم بنويس. تو را از دور صدهزار مرتبه مي بوسم.
 فروغ 