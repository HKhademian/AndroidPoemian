نامه ي شماره ۱۶
شنبه 8 مرداد 
پرويز عزيزم اميدوارم حالت خوب باشد از حال من و كامي بخواهي بد نيستيم. ديگر حوصله ام به كلي سر رفته چون تو هم نمي آيي و هيچ كس را هم جز تو ندارم كه با او زياد رفيق باشم. پرويز جانم، نمي دانم چرا حالم اين قدر بداست مي ترسم ديوانه بشوم هيچ وقت در قلبم احساس آرامش و راحتي نمي كنم گاهي اوقات اگر به من چيزي نگويند تا سه روز غذا نمي خورم. مي روم پيش مامان و بر مي گردم و مي گويم غذا خورده ام در صورتي كه اصلا چيزي نخورده ام. ميلي به غذا ندارم شب ها آن قدر ناراحت مي خوابم و آن قدر خواب هاي وحشت انگيز مي بينم كه حالا از خوابيدن هم بدم مي آيد يك حالت اضطراب هميشگي دارم و نمي دانم علتش چيست. روي هم رفته از زندگي سير شده ام. خيال نكن باز از روي احساسات حرف مي زنم نه به خدا علاقه اي به زندگي ندارم. دلم مي خواهد بميرم و در عوض وجود من باعث ناراحتي كسي نباشد. روزها اغلب براي خودم مي نشينم و شعر مي سازم تا حالا 4 قطعه شعر خوب درست كرده ام كه يكي را فردا در سپيد وسياه بخوان اين شهر را خودم در صندوق پست مجله ي سپيد و سياه انداختم و گمان مي كنم فردا بگذارد چون همان روزهاي اول آمدنم به تهران به صندوق انداخته ام پرويز جانم نمي دانم تو با من چه خواهي كرد ايا مرا همچنان دوست خواهي داشت يا به يك باره مرا ترك خواهي كرد. من هميشه به اين موضوع فكر مي كنم من تو را دوست دارم از ته قلب مي گويم هيچ وقت خاطره ي محبت هاي تو را فراموش نمي كنم نمي خواهم تو را بدبخت ببينم هر وقت من حس مي كنم كه وجود من باعث بدبختي توست من فروغ را از صحنه ي زندگي تو كنار مي كشم من نمي خواهم تو به خاطر من كه ارزش و لياقت فداكاري را ندارم رنج بكشي پرويز به خدا نمي داني چه قدر بدبخت هستم هيچ وقت فريب ظاهر مرا نخور هميشه غصه مي خورم و از اين كه راه علاجي براي دردهاي روحي خودم پيدا نمي كنم ناراحت هستم. پرويز تو بايد هميشه خوشبخت باشي چون پاك هستي به هيچ كس بدي نمي كني و همه تو را دوست دارند ولي من نه. من چه هستم... يك آدم بدبختي كه هر كسي زورش مي رسد به يك ترتيب او را آزار مي دهد يك آدمي كه شعله اي روحش را مي سوزاند وقدرت فرياد كشيدن ندارد يك آدمي كه به هيچ كس كاري ندارد و از حال دنيا به همين كتاب و دفترش راضي است ولي باز هم مردم خيال مي كنند كه او سر تو را شيره مي مالد و پولهاي تو را لباس مي خرد پرويز چه بگويم قلبم پر از درد است مي ترسم تو هم آخر مرا رها كني مي ترسم تو هم فكر كني كه من بد هستم و آن وقت من چه خواهم كرد چه طور اين همه بدبختي را تحمل خواهد كرد؟ مرا ببخش اگر زياده از حد روده درازي كردم. نمي دانم چرا اين قدر غصه مي خورم. زودتر بيا. تو را با تمام قلب و روحم مي خواهم و مي بوسم. 