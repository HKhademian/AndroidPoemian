پرويز جان... همين الآن پستچي كاغذ تو را آورد خوشبختي پشت سر خوشبختي... من آن وقت ها هميشه از كمي كاغذ شكايت مي كردم ولي حالا نزديك است از زيادي كلافه شوم. من از صبح اينجا مي نشينم و به نامه هاي تو جواب مي دهم. هنوز اين يكي را به پست نينداخته يكي ديگرمي رسد باز قلم و كاغذ را بر مي دارم و شروع مي كنم يك مرتبه پستچي در مي زند و يك كاغذ ديگر... به خدا آن قدر خوشحالم كه دوري تو را حس نمي كنم. پرويز عزيزم تو در نامه هايت سعي كرده اي آينده را براي من روشن كني ولي من در بعضي موارد با تو مخالفم. 
اول در طرز برگزاري عروسي. پرويز تو مي داني كه علت حقيقي و اصلي علاقه ي من به رفتن اهواز چه بود؟ چون من هيچ چيز ندارم هيچ چيز و با اين ترتيب خجالت مي كشيدم به خانه ي شما بيايم و سربار شما باشم و به همين جهت فكر مي كردم اگر به جايي برويم كه آشنايي نداشته باشيم و به علاوه خودمان تنها باشيم و به وسايل زندگي كسي احتياج نداشته باشيم بهتر است 
البته من قبلا توضيحاتي دربارهي همين مسافرت دادم ولي همهي آنها جزييات را تشكيل مي دهد و علت اصلي را من در بالا براي تو شرح مي دهم پرويز وقتي من فكر مي كنم كه حتي رختخوابي كه شب بايد ميانش استراحت كنم مال من نيست و من حتي در تهيه ي آن هم زحمتي نكشيده ام از خجالت مي ميرم. تو از وضع من اطلاع داري تو مي داني كه پدر و مادر من اصلا به فكر من نيستند و تا به حال كوچكترين چيزي به نام من نخريده اند و من مطمئنم كه اگر صد سال ديگر هم اينجا بمانم آنها هرگز از اين حاتم لخشي ها نخواهند كرد براي من بسيار سخت است كه بدون هيچ چيز فقط خودم به منزل شما بيايم از سفره ي شما غذا بخورم در رختخواب شما بخوابم و وسايل ناراحتي شما را فراهم سازم البته مقصودم از ذكر كلمه ي (شما) تو نيستي من مادر تو پدرو تو برادران و خواهر تو را مي گويم اگر تو تنها بودي و در يك اتاق بدون داشتن هيچ چيز زندگي مي كردي به خدا و به مرگ تو كه عزيزترين كسان من هستي همان شب كه به من اصرار مي كردي بمانم و ديگر به خانه نروم مي ماندم بعد از اين هم هرگز به آن جا نمي آيم من حتي يك شب هم حاضر نيستم سربار آنها باشم و به همين دليل با آمدن مادر تو و ديگران براي بردن خودم مخالفم من هيچ چيز ندارم و خجالت مي كشم پرويز به خدا اگر مرا بكشي نمي آيم من تحمل زخم زبان و طعنه ي ديگران را ندارم من مادر تو را نمي گويم زيرا او شريف ترين موجودي است كه من تا به حال ديده ام ولي مسلما در خانه ي شما اشخاص ديگري هم زندگي مي كنند و من نمي خواهم در نظر آنها خوار و خفيف جلوه كنم نقشه ي من اين است تو بليت قطار مي گيري و صبح به خانه ي ما مي ايي البته تو پيش از وقت در اين باره با پدر و مادر من صحبت مي كني ولي اگر مخالفت كردند براي من ارزشي ندارد من خودم جواب همه ي آنها را مي دهم بعد من و تو با هم به ايستگاه راه آهن مي رويم و از تهران خارج مي شويم همين اين برنامه ي عروسي ماست و در غير اين صورت من هرگز به نزد تو نخواهم آمد. 
ديگر راجع به قرض كردن وسايل زندگي. باز هم با اين موضوع مخالفم زيرا ما به هيچ وجه به اسباب زندگي ديگران احتياجي نداريم حتي اگر خودشان حاضر شوند به ما بدهند. پرويز تو حتما مي خواهي فرش از مادرت بگيري ولي ما فرش نمي خواهيم من حالا وضع اتاق و وسايل مورد احتياج مان را براي تو شرح مي دهم. اول اين كه ما يك اتاق بيشتر نمي خواهيم و اين اتاق را طوري ترتيب مي دهيم كه در همه حال بشود از آن استفاده كرد ما در اهواز آشنايي نداريم و اگر داشته باشيم مسلما اتاقمان براي پذيرايي او مناسب خواهد بود. مي داني چرا با قرض كردن قالي مخالفم؟ چون آنها هر قدر هم قالي زيادي داشته باشند آن قدر نخواهد بود كه يك اتاق ما را به طور كامل بپوشاند و به علاوه اتاقي كه با مثلا 5 تا قاليچه رنگارنگ و ناجور فرش شده باشد زيبايي خود را از دست مي دهد و از طرف ديگر ما هميشه بايد در اين اضطراب باشيم كه (آه قالي خراب نشود) حتما تو در اين مدت سه ماه كه آنجا هستي به قدر قيمت يك مشمع خوب پول جمع خواهي كرد من عقيده ام اين است كه كف اتاق را مشمع كنيم زيرا هم به زيبايي اتاق مي افزايد و هم تميز كردنش آسان است و هم ارزان تو هم اين عقيده را بپذير. پرده هاي اتاق ما چون موقتي است از پارچه هاي خوش رنگ و ارزان قيمت تهيه مي شود كه حتما قدرت خريدش را خواهيم داشت. براي خوابيدن احتياج به يك تخت چوبي داريم. ما در روز از آن تخت چوبي به جاي كاناپه استفاده مي كنيم. به اين ترتيب كه دشكها را زير مي اندازيم و با پارچه ي ساده و خوش رنگي روكش مناسبي برايش درست مي كنيم من اين روكش را به شكل قشنگي مي دوزم و بعد روي اين تخت يا كاناپه را به وسليه ي كوسن ها و بالش هاي ظريف و زيبا تزيين مي كنيم و كاناپه را در گوشه ي اتاق نزديك پنجره قرار مي دهيم (اين اتاق خواب) يك دست صندلي داريم. احتياج به يك ميز هم داريم. ما مي توانيم ميز كهنه اي از دكان هاي سمساري بخريم و بعد رنگش كنيم روي آن را با روميزي قشنگ كه با كارهاي دستي رونق گرفته باشد و يك گلدان گل بپوشانيم. صندلي ها را هم به طور پركنده در اتاق مي چينيم واين خود به زيبايي اتاق مي افزايد بعد چهار پايه هاي كوچكي مي خواهيم كه مي توانيم با كمترين قيمتي به نجار سفارش بدهيم مثلا 4 عدد اين چهار پايه ها چوبي است حتي رنگ هم نمي خواهد من در مدرسه چيهايي ياد گرفته ام كه حالا به دردم مي خورد. من براي اين چهار پايه ها بالشتك هايي كه دورش چين هاي درازي داده شده درست مي كنم اين بالشتك ها را با نوار و پونز به چهار پايه ها وصل مي كنيم و چين ها تا روي زمين كشيده مي شود و به كلي چهار پايه ي چوبي زير آن پنهان مي شود پرويز نمي داني اينها چه قدر قشنگ و كم خرج است از اين چهار پايه ها براي جلوي ميز آرايش كنار در ورود و كنار تختخواب و كنار بخاري مي شود استفاده كرد بعد ما وسايل آرايش و به اصطلاح ميز آرايش مي خواهيم اينجا ديگر تو بايد هنرنمايي كني و ميز كوچولوي خودت را رنگ بزني روي ميز را با پارچه اي از جنس همان پارچه اي كه روي چهار پايه هكشيده ايم مي پوشانيم و با يكي از آن چهار پايه هايي كه جلويش به فاصله ي نسبتا دوري مي گذاريم قسمت اصلي ميز آرايش درست مي شود تو وسايل خوب و لوكس به من داده اي كه براي روي اين ميز كاملا مناسب است اينه ي دور طلايي را هم بالاي ميز به ديوار مي كوبيم و از يك دسته گل يا گلدان قشنگ براي تزيين ميز آرايش استفاده مي كنيم. قاب عكس كه داريم و در طرز كوبيدنش سليقه من و تو بايد رعايت شود من پول جمع مي كنم و يك تابلو نقاشي با دو سه عدد مجسمه مي خرم و تو خودت مي داني كه با به كار بردن اينها صد مرتبه اتاقمان زيباتر و نشاط انگيزتر خواهد شد ما بايد هميشه گل داشته باشيم و تهيه گل ديگر جزو وظايف توست. 
پس وسايلي كه ما بايد بخريم و البته بعدا تكميل مي شود به قرار زير است: 1 -يك مشمع 2 -يك ميز 3 - پرده و پارچه براي تختخواب و چهارپايه ها 4 -چهارپايه ي چوبي تخت چوبي (البته بدون رنگ خيلي ارزان) 5 -وسايل آشپزخانه (بشقاب و قاشق چنگال قابلمه باديه يك قوري برقي به جاي سماور اجاق يا منقل اگر لازم باشد وسايل چاي خوري) اتو و چيزهاي ديگري كه من به فكرم نمي رسد ولي حتما لازم است. از اين وسايل بشقاب و وسايل چاي خوري را مي شود به وسيله ي دادن لباس هاي كهنه به كاسه بشقابي!!! 