نامه ي شماره 13 
1329/5/9 دوشنبه
پرويز... 
همسر محبوبم فكر مي كنم حالا ديگر اين اجازه را دارم كه تو را همسرم خطاب كنم.
زيرا تو اگر بخواهي مي تواني بعد از اين و براي هميشه همسر محبوب من باشي. نامه هاي تو را ديروز دريافت كردم و باور كن بعد از خواندن آنها مخصوصا مطالبي كه در پشت آن كارت پستال قشنگ نوشته بودي، به طوري يأس و غم به روح من چيره شد كه تصميم گرفته بودم بعد از اين همه بي وفايي تو و سنگدلي مادرم خودم را نابود سازم.
ولي باز هم خيال تو ، خيال زندگي با تو، خيال سعادتي كه در آغوش تو مي توانم به دست بياورم مرا وادار كرد به نزد پدرم بروم و همه چيز را براي او تعريف كنم. 
پرويز... من در آن وقت از فرط هيجان و تأثر، از شدت يأس و نا اميدي مي گريستم و باور كن همين گريه ي من بود كه زندگيم را تا اندازه اي نجات داد. 
به خدا و به آنچه كه در نزد تو عزيز و مقدس است سوگند ياد مي كنم كه ديوانه وار دوستت دارم و پيش از اين كه تو بخواهي مرا ترك كني، من هم خود را از قيد اين زندگي سراسر رنج و نكامي آزاد خواهم كرد، زيرا زندگي بدون تو براي من ارزشي ندارد. 
پرويز... بعد از آن كه همه چيز را براي پدرم تعريف كردم و علت مخالفت تو را با آن شروط همان طور كه خودت نوشته بودي شرح دادم ، پدرم گفت كه (از اين حيث كاملا خيالت آسوده باشد ، من تو را خودم مي خواهم شوهر بدهم و هيچ كس نمي تواند در كارهاي من دخالت كند. من خودم با اين شروط مخالفم، به پرويز بگو بيايد پيش من تا با او صحبت كنم) پرويز... اين عين گفته هاي اوست، ولي در عوض به من حرفي زد كه ناچارم آن را براي تو بنويسم، ببين پرويز پدرم گفت (درست است كه اينشروط بي معني و نابجاست ولي انسان به وسيله ي آن خوب مي تواند ميزان محبت طرف را بسنجد) يعني اگر كسي حقيقتا دوست بدارد، در راه رسيدن بهمحبوبش نه تنها از مال و مذهب و مرام و عقيده و ايمان و خانواده مي گذرد بلكه اگر جانش را هم بخواهند به رايگان مي دهد. 
با اين حرفها كاري ندارم. بعد ها كه رسما زن و شوهر شديم آن قدر وقت خواهم داشت تا تلافي همه ي اين بي مهري ها و رنج ها و غم هايي را كه به من داده اي سرت در بياورم. از جانب شرط ها خيالت راحت باشد، ولي در عوض پدرم يك شرط خيلي كوچك با تو خواهد كرد كه فقط منظورش از پيشنهاد آن اين است (علاج واقعه قبل از وقوع بايد كرد) و من متن آن را در اينجا برايت مي نويسم تا زياد بي خبر نباشي. 
(اگر تو روزي روزگاري گذشته ها را فراموش كردي و خواستي تغيير ذائقه بدهي و در زندگيت تنوعي ايجاد نمايي يعني همسر ديگري اختيار كني در آن موقع من حق داشته باشم از تو طلاق بگيرم. والسلام و نامه تمام) و مطمئنم كه من و تو هرگز بعد ها احتياج نخواهيم داشت كه از فوايد و مضرات اين شرط برخوردار شويم، زيرا من تو را دوست مي دارم و به زندگي آتيه ام كاملا خوشبين و علاقه مندم و معتقدم زن بايد شوهرش را حفظ كند و او را براي خود نگه دارد. زن اگر مدبر، نجيب ، باوفا ، مهربان و خانه دار باشد ، هرگز شوهرش او را ترك نخواهد كرد ، ولي برعكس اگر لياقت نداشته باشد و نتواند آرزوها و تمايلات شوهرش را برآورده كند، ناچار مردم هم از زن و خانه فراري مي شود و در اينجا تمام تقصيرها به گردن زن است. 
(و اما راجع به مهر) اولا بايد به تو بگويم كه مهر مقداري نيست كه تو بخواهي نقدا آن را بپردازي، يعني بستگي به استطاعت مالي تو ندارد و در ثاني در مقابل اين همه مهرباني و لطفي كه پدر من نسبت به تو ابراز مي دارد، اگر تو بخواهي بگويي نه، مقدار مهر را هم تنزل بدهيد، نهايت بي انصافي را كرده اي و بايد به تو بگويم آقاي سيروس خان به مراتب وضع زندگيش از تو بدتر و كيسه اش خالي تر است. فقط چيزي كه هست (تو مو مي بيني و من پيچش مو) يعني شما ظاهر را مي بينيد و از باطن خبر نداريد. ولي او با آن كه استطاعت مالي نداشت، به خاطر پوران همه ي آن چيزهايي را كه به او پيشنهاد كردند پذيرفت. گذشته از اين ها وقتي پدرم مي گويد من هيچ چيز نمي خواهم و در عوض به دخترم هم چيزي نمي دهم، لزومي ندارد شما قيمت آينه و شمعدان و انگشتر را پشت قباله ثبت كنيد. 
اما به عوض همه ي اينها مقدار مهر را همان مقداري قرار داده اند كه براي پوران قرار دادند و من در اينجا بايد بگويم پدر و مادر من در تعيين اين مقدار بيشتر از من صلاحيت دارند و تو مي تواني در اين خصوص اگر ناراضي هستي با پدرم مذكره كني. ديگر چيزي كه باقي مي ماند موضوع طرز برگزاري عقد است كه همان طور كه شما ميل داريد بايد خيلي بي سر و صدا و در يك محيط عادي مثل يك مجلس نامزدي برگزار شود و اين كاملا مطابق ميل شماست. شما از حيث مخارج زياد ناراحت نباشيد. من هميشه مطابق در آمدي كه دارم خرج مي كنم و هرگز حاضر نيستم بيش از آنچه كه شما مي توانيد خرج بنمايم، با اين ترتيب همه موافقند، پس ديگر از هيچ جهت جاي نگراني باقي نمي ماند. حال شما اگر حقيقتا مرا دوست مي داريد مي توانيد اقدام كنيد و سعادت مرا به من بازگردانيد. 
پرويز... نمي دانم چرا بي اختيار تو را شما خطاب كردم، شايد از جهت احترامي ست كه مي خواهم به شوهر اينده ام بگذارم!!! ولي بايد بگويم كه (تو) به قلب من نزديك تر است
پرويز... من ديگر حرفي ندارم، همه چيز را براي تو نوشتم و تا آنجا كه مي توانستم و قادر بودم در رفع موانع و مشكلات كوشش كردم، چون دوستت داشتم، چون پرستشت مي كردم ، ولي تو... حالا كاملا آزاد هستي و من هم مثل تو هيچ وقت از كسي سلب آزادي نمي كنم، مي تواني هر كه را كه مي خواهي دوست بداري و با هر كه مايلي ازدواج كني. تو مي تواني در اين تهران بزرگ هزاران دختر بهتر و زيباتر از من بيابي و در آغوش آنها نه تنها من بلكه همه ي رنج ها و غم هايي را كه مدت چهار ماه به من داده اي فراموش كني ، ولي مطمئن باش هيچ كدام از آنها تو را به اندازه ي من دوست نخواهد داشت و سعادتي را كه من مي توانم ببخشم تو در كنار هيچ يك از آنان حس نخواهي كرد. من در راه رسيدن به تو كه هدف عالي زندگي من بودي تا اين حد كوشش و مجاهدت كردم. حال تو هم اگر مرا حقيقتا دوست مي داري بيش از اين موضوع را سرسري نمي گيري و به آمال و آرزوهاي من بي رحمانه پشت پا نمي زني و وسايل نابودي و مرگ مرا فراهم نمي سازي، من تو را دوست دارم ، خيلي هم دوست دارم. نمي توانم فراموشت كنم. قادر نيستم بي تو به زندگي ادامه دهم ، ولي تو مي تواني به من عمر و سعادت عطا كني. تو مي تواني حيات مرا پر از سرور و شادماني سازي ، تو مي تواني همسر من باشي و تو مي تواني مرا و زندگاني سراسر حرمان ونكامي مرا كه در شرف نابودي ست نجات دهي. تو مي تواني مرا دوست داشته باشي. ولي نمي خواهي، چرا؟... نمي دانم چرا... اگر مي خواستي مي آمدي و........... من آنچه را كه مي خواستم براي تو نوشتم و حال تو را واگذار به عشقي مي كنم كه نسبت به من ابراز مي داري. تا اين عشق چه حد و تا چه اندازه در وجود تو نفوذ كرده باشد... آن را هم نمي دانم. 
پرويز.... نوشته بودي (حاضرم در راه حفظ تو همه گونه فدكاري كنم) نه پرويز من احتياجي به فدكاري تو ندارم. تو زنده باش و به خاطر كساني كه دوستت مي دارند زندگي كن ولي... گل خودت را حفظ نما و مخواه كه اين گل ناشكفته پژمرده شود. مطمئن باش وقتي پژمرد تو پشيمان خواهي شد. 
پرويز اين آخرين حرف من است. تو را مجبور نمي كنم، تو آزادي خيلي هم آزادي، اگر مرا دوست نداري اگر نمي خواهي با من زندگي كني من هم اصراري ندارم ، مثلي است معروف كه مي گويند (براي كسي بمير كه برايت تب كند) من تا اين درجه مي توانستم به تو كمك كنم و كردم. من تا آنجا كه قادر بودم به تنهايي در راه رسيدن به هدف و مقصودم يعني تو كوشش كردم. حال وقتي تو را نسبت به خود بي اعتنا و نسبت به زحماتي كه كشيده ام حق ناشناس مي بينم، بيش از اين در مقابل تو نمي توانم پايداري كنم. من هم شخصيتي دارم و به شخصيت خودم فوق العاده علاقه مندم و هرگز حاضر نيستم آن را از دست بدهم. من تا اين حد حاضر شدم خودم را در مقابل تو كوچك و بيچاره نمايم. يعني اين عشق تو بود كه مرا وادار مي كرد از همه چيز حتي از شخصيت خودم هم بگذرم. ولي بيش از اين نمي توانم و شئونات و حيثيات خانوادگي من به من اجازه نمي دهد باز هم به تو اصرار كنم، نه تو اگر مرا دوست داشته باشي مي ايي و هر دو در كنار هم زندگاني نويني را آغاز مي كنيم ولي اگر نه نمي خواهي و مايل نيستي مي تواني صريحا بگويي و من جز اينكه با يك دنيا حسرت و ناكامي از تو چشم بپوشم و بعد يك عمر سراسر رنج و بدبختي را به احترام تو با تنهايي به سر آورم و در تمام آن مدت سعادت تو و همسر اينده ات را از خدا بخواهم و طلب كنم كار ديگري ندارم. پرويز اگر مي تواني مرا فراموش كني، فراموش كن. اگر قادر هستي بي رحمانه آمال و آرزوهاي مرا لگدمال سازي، مرا فراموش كن. اگر نمي تواني و حاضر نيستي در مقابل اين همه سعي و كوشش من پاداشي بدهي، باز هم مرا ترك كن. من نه تنها به تو اعتراض نمي كنم بلكه به خودم اين حق را نمي دهم كه اصلا بگويم چرا؟ چرا؟ چون من را دوست نداري. 
پرويز ديگر قادر نيستم براي تو چيزي بنويسم. گذشته از اينكه دستم درد گرفته يك پرده اشك هم جلوي يددگانم را پوشانيده است. افسوس كه اگر تو نخواهي ديگر ايندست قادر نخواهيد بود تا در ميان دست تو جاي گيرد و همه ي درد خود را فراموش كند. و اين ديده هرگز با آن همه اميد و آرزو به ديدگان تو دوخته نخواهد شد و در نگاه تومستي يك عمر... يك عمر پر از سرر و شادماني را نخواهد يافت. مي دانم كه خيلي بدبختم. اگر نتوانستم بعد از تو زندگي كنم و مرگ را ترجيح دادم تو هرگز ملامتم نكني. زيرا وقتي انسان مايه ي زندگيش را از دست داد، ناچار است بميرد. زندگي بي وجود تو براي من ارزشي ندارد وقتي مردم راحت مي شوم خيلي راحت. نه از بي وفايي تو رنج مي برم و نه از سنگدلي مادرم. و تو در آن صورت هرگز نخواهي توانست با نامه هاي غم انگيز خودت يك مشت گوشت و استخوان بي جان را بي رحمانه آزار دهي. بله پرويز وقتي تو هم مرا ترك كردي من مي ميرم. بالاتر از سياهي رنگي نيست. خداحافظ تو يا فقط براي امروز يا براي هميشه آن هم بستگي كامل به تصميم تو دارد: فروغ. من به وسيله ي تلفن از تصميم شما آگاه مي شوم. روز پنجشنبه به شما تلفن مي كنم. 
فروغ 
1329/5/9