پرويز... 
به خدا اگر امروز نامه ي تو به دست من نمي رسيد ديگر با تو قهر مي كردم دو هفته انتظار شوخي نيست آن هم براي من كه بزرگ ترين دلخوش ام خواندن نامه هاي توست اما بالاخره خدا رحم كرد و نامه ي خيلي شيرين و يك كمي تلخ تو امروز به دست من رسيد. پرويز به خدا تو خيلي مرا اذيت مي كني مي داني من تصميم گرفته بودم اصلا ديگر به گذشته فكر نكنم اگر نه من هم بلدم از تو گله كنم و من هم مي توانم اشتباهاتي را كه تو مرتكب شده اي شرح دهم و يك قدري قانعت كنم ولي تو... نمي دانم چه بگويم. 
اول از همه بايد موضوع نامه را برايت روشن كنم پرويز گفتهي تو درست است من هم مقصودم همين بود راست است من به تو گفتم مجبورم كردند ولي تو نمي داني به چه ترتيب. آخر پرويز عزيز من مجبور كردن تنها اين نيست كه يك كارد دست بگيرند و سر مرا دم باغچه بگذارند و بگويند يا بنويس يا سرت را مي بريم. نه. گاهي اوقات با تحريك احساسات و پرورش غرور صدمه ديده و در هم شكسته انسان را وادار به ارتكاب اعمالي مي كنند كه نه تنها راضي نيست بلكه در حين ارتكاب هم نمي تواند بفهمد كه چه مي كند من هم گرفتار يك چنين وضعي شده بودم و آنها بعد از اين كه با سرزنش بدگويي مذمت احساسات مرا به حد كافي تحريك كردند آن وقت من هم تحت تاثير احساساتي كه آنها برانگيخته بودند به نوشتن آن نامه مبادرت نمودم و در حقيقت مجبورم كردند من از دست احساسات و در زير فشار هيجانات روحي به اين وسيله فرار كردم در حالي كه ابدا راضي نبودم و اين يك عمل اختياري نبود يعني در آن ساعت عقل بر اعمال من حكومت نمي كرد و كاري هم كه از روي بي عقلي انجام داده شود نمي تواند براي كسي مدرك دروغگويي و تظاهر باشد يك بار ديگر هم به تو گفتم پرويز به خدا دروغ نمي گويم. من بلافاصله بعد از نوشتن آن نامه و فرستادن آن نامه به قدري پشيمان شده بودم كه مي خواستم به پستخانه بروم و نامه را بگيرم و چون ديدم اين عمل غير ممكن است تصميم گرفتم براي تو تلفن كنم و خواهش كنم آن نامه را نخوانده براي من پس بفرستي و حتي دو سه بار هم به عزم تلفن كردن از منزل بيرون آمدم ولي چون وقت كم بود و در هر بار هم براي تلفن كردن به تو بايد يك ساعت معطل شوم نشد كه نشد. و نتيجه را هم كه خودت مي داني. اين موضوع نامه. پس همان طور كه خودت نوشته اي مرا مجبور نكردند يعني مستقيما مجبور نكردند بلكه با تحريك احساسات من مرا وادار كردند كه اشتباهي مرتكب شوم يك بار هم از تو خواهش كردم اين موضوع را فراموش كني و تو مثل اين كه يادت رفته باز هم از اين نامه ي جهنمي. من صحبت مي كني من از اين به بعد حاضر نيستم حتي يك دقيقه از وقتم را به شنيدن هر چه مربوط به اين نامه است اختصاص دهم. همين و بس. (و اما راجع به وعده ي سرخرمني) اولا اين لقبي كه تو به اين وعده عطا كردي زياد برازنده و مقرون به حقيقت نيست چون اين وعده صحيح و درست و پابرجاست تا موقعي كه تو وضع ماليت را اندكي مرتب كني و بتواني پول جمع كني پرويز با وجود اين كه مي دانم زياد براي حرف هاي من ارزش قايل نيستي باز هم مي گويم كه مامانم ديگر مخالفتي ندارد و موضوع شرط ها را كنار گذاشته (آن هم به خاطر من) پس تو از اين حيث نگران نباش تقريبا همه موافق اند اين هم گزارش من مي خواهي باور كن مي خواهي باور نكن من فقط مي گويم كه بعد ها نگويي چرا به من نگفتي پرويز عزيزم يك دفعه به تو گفتم كه براي موفق شدن احتياج به پول داري اگر من خودم يك قدري بزرگ تر بودم و به سن قانوني رسيده بودم اين مشكل را هم به نفع تو حل مي كردم ولي افسوس كه ديگر در اينجا اختيار از من سلب ميشود و در حقيقت اين بندها و قيودات خانوادگي براي من مشكلي بزرگ و مانع پيشرفت كار من اند من به خاطر اين كه تو فرصت بيشتري داشته باشي و بهتر بتواني فعاليت كني مدت چهار ماه را به شش ماه يعني تا بهار سال اينده تمديد مي كنم اين موضوع را با پدرم هم در ميان گذاشته ام و او موافق است پرويز تو اگر ماهي 150 تومان هم ذخيره كني بعد ازگذشتن شش ماه 900 تومان پول خواهي داشت من فكر نمي كنم تو به غير از خرج لباس و خرج هاي جزيي ديگر خرجي داشته باشي پس به آساني مي تواني ماهي 150 تومان از حقوقت كنار بگذاري و به علاوه وقتي انسان اراده و پشتكار داشته باشد 9 ماه نه يك ماه هم مي تواند آنچه را كه اراده كرده است به دست بياورد. من به تو گفته بودم كه به بيش از 500 تومان احتياجي نيست ولي تو بين اين دو هر مقداري را كه مي خواهي ذخيره كن چون لازم است. من هم مثل تو با تشريفات با جشن با تجملات و از اين قبيل چيزها مخالفم و آن را در صورتي شايسته مي دانم كه شوهرم پولدار و ثروتمند باشد ولي وقتي مي بينم تو هنوز آن قدرها استطاعت مالي نداري كه بتواني مثلا جشن مفصلي بگيري نه تنها راضي نمي شوم بلكه حتي الامكان سعي مي كنم باري از دوش تو بردارم و از اسراف و زياده روي جلوگيري كنم پس تو هيچ وقت نبايد از اين حيث ناراحت باشي و به مقداري كه من تعيين كرده ام اعتراض كني چون من همه ي حساب ها را كرده و تا آنجا كه توانسته ام موضوع را به نفع تو خاتمه داده ام بديش اينجاست كه پدر و مادر من به اين چزها خيلي اهميت مي دهند و مثلا وقتي پدر من به تو مي گويد من با تشريفات مخالفم مقصودش اين نيست كه اصلا جشني گرفته نشود من او را از تو بهتر مي شناسم او تشريفات را اين مي داند كه مثلا در كافه جشني بگيرند و هزار ها تومان خرج كنند و با اين مخالف است نه با جشني كه در منزل گرفته مي شود و عدم آن را اهانتي به حيثيات و شئونات خانوادگي خود مي داند و اين كه به تو پيشنهاد كرد صبر كني مقصود اصلي اش اين بوده است كه تو بتواني پولي جمع كني و جشن مختصري بگيري ببين پرويز به عقيده ي من انسان با كمترين مقدار مي تواند بهترين كارها را انجام دهد و بهترين چيزها را فراهم كند به شرطي كه اندكي سليقه و يك قدري حس مجلسي ترتيب بدهم كه همه تعريفش را بكنند و به همه خوش بگذرد تا تو كه عقيده اي داشته باشي ولي من همان طور كه گفتم زياد به اين چيزها پايبند نيستم و فقط مي خواهم رضايت پدر و مادرم را فراهم كرده باشم من سعي مي كنم آن قدر خرج كنم كه تو استطاعت داشته باشي و تو نبايد هرگز از اين بابت ناراحت شوي تو به من بگو چه قدر مي تواني براي اين منظور خرج كني تا من هم يك قدري فكر كنم و راه حل را گير بياورم و اما حالا برويم سر گله ها و شكايت ها... 
پرويزم تو هميشه سعي مي كني از من گله كني تا اندازه اي هم حق داري و من هم اعتراف مي كنم كه گاهي اوقات مرتكب اشتباهاتي مي شوم ولي بايد اين را هم به خاطر داشته باشي كه فروغ پيغمبر نيست و يك انسان ساده و عادي غير ممكن است در زندگي مرتكب خطا و اشتباهاتي نشود ولي باور كن پرويز من هيچ وقت نمي خواسته ام به تو دروغ بگويم و بر خلاف آنچه كه گفتم رفتار كنم مخصوصا نسبت به تو اصلا من اگر بخواهم به تو دروغ بگويم ناراحت مي شوم چون تو را دوست دارم تو را همسر آينده و شريك زندگيم مي دانم و بنابراين اگر به تو دروغ بگويم مثل اين است كه خودم را گول زده ام زيرا چون تو شريك زندگاني من هستي بين من و تو كوچك ترين پرده و حايلي نبايد وجود داشته باشد و ما بايد نسبت به هم فوق العاده صميمي و مهربان باشيم پس اين گناه وخيانت بزرگي محسوب مي شود اگر من به تو دروغ بگويم و يا موضوعي را از تو پنهان كنم درست است من حرف هايي زده ام كه بعد ها بر خلاف آن عمل كرده ام ولي به خدا پرويز تقصير من نيست انسان گاهي اوقات در موقعيتي قرار مي گيرد كه مجبور مي شود بر خلاف ميل و رضايت قبلي اش حرف هايي بزند و يا اشتباهي مرتكب شود اما تو مثل اين كه تنها به قاضي رفته اي و كارها و حرف هاي خودت را فراموش كرده اي من از تو يك گله ي بزرگ و خيلي هم بزرگ دارم تصميم گرفته بودم آن را هرگز به تونگويم ولي تو مرا وادار مي كني حالا كه اين طور است از لج تو من هم مي گويم اما زياد عصباني نشو درست فكر كن بعد جواب مرا بده. آخرين باري را كه به خانه ي ما آمدي به ياد داري تو در آن شب خيلي حرف ها زدي كه زياد به مذاق من خوشگوار نبود. ولي وقتي كه مي خواستي بروي يك حرف عجيبي زدي كه به خدا اگر تو را دوست نداشتم و اگر براي تو ارزش و اهميتي قايل نبودم همان جا تلافي مي كردم. دليل و علت آن را از تو نخواستم اما من چيزي نگفتم فقط به خاطر تو و بعد هم سعي كردم اين موضوع را فراموش كنم و كمتر به آن بينديشم. حتما الان از خودت مي پرسي چرا مگر من چه حرفي زده ام؟ يادت رفته حق هم داري فراموش كني براي اين كه حرف هاي بد كمتر در خاطر انسان مي ماند خودت را حاضر كن الان مي گويم يك دو سه (مواظب باش) «تو گفتي: فروغ من ديگر (حاضر نيستم) قيمت آينه و شمعدان را پشت قباله بيندازم و مهر را هم فقط (به خاطر تو) بالا بردم.» به خدا من نمي فهمم مقصود تو از گفتن اين حرف ها چيست. تو اگر مرا دوست داري چرا با كمال ميل و رضايت قبول نمي كني و اگر دوست نداري چه لزومي دارد بعد از آن همه گفت و گو تنها به خاطر من قبول كني در صورتي كه اگر تو مرا دوست نداشته باشي من هم در نزد تو خاطري نخواهم داشت پس چه! ايا تو خواسته اي به من ترحم كني و به احترام عشق من به اين عمل دست زده اي؟ و ايا اين كلمه ي به خاطر تو معني ترحم را بيشتر نمي دهد تا عشق؟ به خدا وقتي به اين چيزها فكر مي كنم وقتي اين حرف هاي عجيب تو را به خاطر مي آورم نه تنها از زندگي بلكه از خودم كه اين قدر پست و بيچاره شده ام متنفر مي شوم. تو خيال مي كني كه من احتياجي به ترحم دارم نه هرگز هرگز. من اين عشق ديوانه و سركش را در قلبم خفه مي كنم. من از اين همه اميد و آرزو چشم مي پوشم من سعي مي كنم حتي اگر به قيمت زندگيم هم تمام شود تو را و عشق تو را فراموش كنم. ولي هرگز راضي نمي شوم كسي از راه ترحم با من ازدواج كند چرا؟ چرا؟ مگر من چه گناهي مرتكب شده ام و كدام لكه ي ننگ بر دامانم نشسته است؟ اگر من خوب و مهربانم اگر مي توانم تو را خوشبخت كنم اگر مي توانم براي تو همسري مطيع و باوفا باشم اگر تو مرا دوست داري و اگر من صاحب صفاتي هستم كه يك دختر نجيب و برجسته مي تواند داشته باشد پس چرا حاضر نيستي مثلا مهر مرا با كمال ميل 10000 تومان كني و آن را با كراه قبول مي كني چرا مگر در اين معامله زيان مي كني و مگر در بهاي آنچه كه مي دهي همسري به دست نمي آوري كه يك عمر باعث خوشبختي و سعادتت خواهد شد و يك عمر به خاطر آسايش تو زحمت خواهد كشيد ايا اگر تو تمام دنيا را هم به پاي او بريزي زيان ديده اي؟ ولي اگر نه من بد هستم من لياقت همسري شخصي چون تو را ندارم من نمي توانم تو را خوشبخت كنم تو مرا دوست نداري پس چرا حاضر مي شوي و تازه مي گويي به خاطر تو. نه نگو. اگر اين طور است نمي خواهم ديگر اين كلمه را تكرار كني اگر من خاطري داشتم مزدي نداشت بعد از آن همه گفتگو و چانه زدن تازه نرخ مرا معين كني و بپذيري. انسان بلا را كه به جان نمي خرد پس چه كسي تو را وادار كرده است كه به اين عمل مبادرت ورزي و رضايت دهي مگر نه اين كه تو خواسته اي به من رحم كني در صورتي كه اگر اين طور باشد من هرگز راضي و خشنود نخواهم بود به خدا اين چيزها آدم را ديوانه مي كند اگر تو از من اطمينان داري و اگر مي داني كه من مي توانم يك عمر با تو زندگي كنم پس قباله و مهر و هزار چيز ديگر يعني چه آيا اين چيزها مي تواند در زندگي ما تأثير داشته باشد و ايا اگر مهر من 10000 نه صد هزار تومان باشد من هرگز آن را از تو مطالبه خواهم كرد تو تصور مي كني من آن قدر پست فطرت و دني طبع هستم كه به پولي كه تو در بهاي من مي پردازي چشم داشته باشم و بخواهم روزي قباله ام را عليه تو و به نفع خودم به كار برم نه من اين طور نيستم و اين بندها و قيودات خانوادگي ست كه مرا وادار كرده است به اين چيزها اهميت بدهم. بزرگ ترين هديه اي كه همسر من مي تواند به من تقديم كند روح اوست اخلاق اوست نجابت اوست نجابت و شرافت اوست بلندي طبع و استقلال فكر اوست من مي خواهم چه كنم و چه نفعي به حال من مي تواند داشته باشد يك قباله من خودم را بالاتر و بزرگ تر از آن مي دانم كه به اين چيزها خودم را دلخوش كنم و به اين قيود پابند باشم نه تو نگو به خاطر من اين حرف مرا آتش مي زند من در اين يك كمه ي كوچك به قدر يك دنيا معني مي بينم مثل اين كه تو بخواهي يك حيوان بي ارزش را خريداري كني و براي آن حيوان قيمت زيادي تعيين كرده باشند و تو راضي نباشي و بالاخره الحاح و التماس او تو را راضي كند و او را به همان بهاي گزاف خريداري كني و بعد هم بگويي من اين پول را فقط به خاطر تو دادم يعني ترحم كردم يعني تو اين قدر ارزش نداشتي يعني تو لايق نبودي ولي من دلم سوخت به تو رحم كردم مطمئن باش اگر ارزشي داشتي به بهاي بيشتر و با كمال ميل خريداريت مي كردم. بله پرويز تو مي خواهي با من همين معامله را بكني تو با اين كلمه مي خواهي به من بگويي فروغ من به تو رحم كردم دلم سوخت تو ارزشي نداشتي. اگر نه من راضي مي شدم و با كمال ميل و رضايت و از همان اول قبول مي كردم. به خدا دلم مي خواهد از شدت تأثر گريه كنم آخر چرا بايد اين طور باشد من از تو توقع شنيدن چنين سخناني را ندارم من آن قدر كه به بلندي طبع و نظر مردي اهميت مي دهم به ثروت و شغل و مقام و شخصيت اجتماعي او توجه ندارم چرا تو بايد اين طور باشي؟ نمي دانم خدا كند من اشتباه كرده باشم در جاي ديگر تو مي گويي (من ديگر حاضر نيستم قيمت اينه و شمعدان را پشت قباله بيندازم) اين باز هم همان معني را مي دهد تو باز هم با اين حرف مرا تحقير كرده اي مرا كوچك و پست كرده اي و باور كن اين حرف هاي تو تاثير بدي در من مي كند نسبت به تو بدبين مي شوم اعتمادم از تو سلب مي شود آخر چه دليل دارد و تو چرا اين حرف را مي زني؟ اين چيزها در من خيلي تاثير مي كند و من به اين جزييات بيش از اندازه توجه دارم. هر چه فكر مي كنم دليل اين مخالفت تو را نمي فهمم تو مي ترسي قباله زياد سنگين شود و تو نتواني به موقع از عهده ي آن بر ايي اين كه فكر پچه گانهاي است چه طور تو از اول زندگي به فكر روزهاي جدايي هستي و مي خواهي جاده را صاف كني به خدا خيلي بد است من خيلي رنج مي برم تو تصور مي كني كه ممكن است روزي من و تو هم جدا شويم نهاين غير عملي است اين باور كرددني نيست و تازه تو تصور مي كني اگر ما در زندگي زناشويي مجبور شويم از هم جدا شويم من به قباله و مهر... اهميتي مي دهم نه به خدا من فقط براي اين كه به تو ثابت كنم چنين فكري ندارم در يك نامه همه چيز را به تو مي بخشم زيرا مي خواهم خيال تو راحت باشد من پست و كثيف نيستم من حتي فكر اين را كه بخواهم يك روز قباله ي خودم را منبع عايدي قرار دهم ننگ مي دئانم من از آلودگي به اين ماديات گريزانم هدف من در زندگي زناشويي غير از اينهاست من وقتي شوهرم را دوست بدارم تا آخرين لحظه ي حيات و تا آخرين قطره ي خونم به خاطر او و به خاطر خوشبختي او كوشش خواهم كرد من امروز فقط مي خواهم با تو ازدواج كنم زيرا احساس مي كنم كه به خوبي مي توانم وسايل خوشبختي تو را فراهم سازم من از دسته ي دختراني نيستم كه منظورم در ازدواج فقط تحصيل آزادي بيشتر و يا مثلا پوشيدن لباس هاي قشنگ تر و توالت كردن باشد من اين چيزها را ننگ مي دانم پستي و رسوايي مي دانم. (ايا فكر مي كني كه من اين طور كه به تو معرفي شده ام نباشم و بعد ها تغيير اخلاق بدهم و باعث زحمت تو بشوم نه اينهم قابل قبول نيست زيرا انسان تا به كسي اطمينان ندارد او را براي همسري خود انتخاب نمي كند ايا مي خواهي تناسبي بين وضع مادي تو با اين چيزها برقرار باشد اين هم كه غير عملي است اين چيزها به وضع مادي كسي بستگي ندارد و با شخصيت و مقام اجتماعي خانواده ها مربوط است و علاوه بر اين رسم است و بايد پيروي شود) من شخصا به اين چيزها عقيده ندارم من شرط ازدواج و سعادت عشق را صد هزار تومان مهر و انداختن قيمت اينه و شمعدان به پشت قباله نمي دانم من كسي نيستم كه به مهر و از اين قبيل چيزها چشم داشته باشم و همان طور كه گفتم فقط به خاطر اين كه به تو ثابت كنم پست و كوته فكر نيستم حاضرم همه ي آنچه را كه تو در قباله ي من منظور مي داري به خودت ببخشم من اين چيزها را فقط به خاطر پدر و مادرم و رضايت آنها مي گويم آنها به طرز فكر و عقيده ي تو آشنايي ندارند و اين مخالفت تو را حمل بر لئامت و خسيسي مي كنند مثلا اگر تو فكر مي كني اين موفقيت آخريت خيلي عادي بود نه درست است كه بالاخره به نفع تو تمام شد ولي نظر پدرم درباره ي تو تغيير كرد و اگر تعريف هاي من و دلايل من نبود هنوز هم عقيده داشت كه تو آدم خسيسي هستي ببين پرويزم اين موفقيت به چه قيمتي براي تو تمام شد و حالا اگر از اول موافق مي كردي آنها به تو خوشبين تر مي شدند مي داني من فكر مي كنم مخالفت تو با مقدار مهر صحيح بوده و كاملا موافق بودم و چون مي دانستم كه اين جزو عقايد توست و انسان هم بايد از عقيده اش دفاع كند وي اين مخالفت دومي زياد مرا ناراحت كرد درست است كه من خودم به تو پيشنهاد كردم در صورتي كه پدرم به من چيزي نداد تو هم قيمت اينه و شمعدان را پشت قباله نينداز ولي تو چرا پذيرفتي؟ تو چرا بايد قبول كني؟ 
پرويز محبوبم اين افكار است كه مرا ديوانه مي كند اين چيزهاست كه مرا رنج مي دهد وقتي فكر مي كنم و مي خواهم علت مخالفت تو را پيدا كنم و هيچ دليلي براي آن نمي يابم آن وقت مجبور مي شوم به اين دليل متكي شوم كه شايد من آن قدرها ارزش ندارم كه تو به خاطرم به اين چيزها راضي شوي شايد نمي توانم نه اين طور نيست اگر من و وجود من در نزد تو ارزشي نداشت تو هرگز مرا براي همسري انتخاب نمي كردي و باز هم فكر مي كنم حتما اين عشق زياد در تو نفوذ نكرده اگر نه هر وسيله اي بود موفق مي شدي و اين چيزها را بهانه نمي كردي و براي خودت مانع نمي تراشيدي. و بعد.... ديگر خودت حالت مرا حدس بزن... حالت انساني را كه در تنگناي فكر گرفتار شده و مي خواهد محبوبش را تبرئه كند و نمي تواند و به ناچار همه ي گناه ها را به گردن خودش مي اندازد... پرويز ديگر گله ي من تمام شد فكر مي كنم سر تو هم درد گرفته باشد اما من حالا كه دل پرم را خالي كردم ديگر به اين موضوع فكر نمي كنم اما تو بايد به من جواب بدهي كه چرا؟ پرويزم اگر گفتي در بهار سال اينده چه اتفاقي مي افتد. در همان روزي كه من و تو براي اولين بار بعد از مدتي يكديگر را ديديم من مي خواهم روزي كه با تو ازدواج مي كنم همان روز باشد تو هم بايد موافقت كني اصلا پرويز زمستان هيچ لطفي ندارد توي سرما و برف و باران كه نمي شود خوش بود و شادماني كرد من مخصوصا مدت را به شش ماه تمديد كردم كه هم تو فرصت بيشتري براي فعاليت داشته باشي و هم بهار بيايد. چون بهار فصل عشق است. (چه بي تربيت شده ام چه حرف هايي مي زنم.) ببين شهريور مهر آبان آذر دي بهمن اسفند. فروغ + پرويز = خوشبختي. اين ديگر حتمي و قطعي است مي خواهي باور كن مي خواهي باور نكن. آزادي. خدا كند زودتر فروردين برسد تا من تلافي همه ي اين گله ها وشكايت ها را سر تو در بياورم. بگو ان شاء االله. نامه ام خيلي طولاني شد اما هنوز خيلي چيزها مانده كه به تو نگفته ام و به نصف مطالب نامه ي تو جواب نداده ام اين ديگر باشد براي فردا فردا يك نامه ي ديگر مي نويسم و به بقيه ي گله هاي تو پاسخ مي دهم. پرويز به من گفتند تو رتبه گرفته اي حالا خواه راست و خواه دروغ من تبريكم را گفته ام اگر راست است كه هيچي اگر دروغ است تبريك من مال روزي كه اين موضوع حقيقت پيدا كرد پرويزم آخر نامه ات يك شكلي نقاشي كرده بودي كه من هر چه فكر كردم از معماي آن سر در نياوردم آخر اين چيست ق - ت به خدا من از اين چيزها سرم نمي شود مثل يك فرمول مي ماند ولي حل كردنش كار حضرت... است پ ش كه مي دانم يعني پرويز شاپور ولي از آن دو تا بالايي ها چيزي نفهميدم راستش رابگو ق ت يعني چه و مقصودت چيست ديگر يك علامت ضربدر هم ميان يكي از صفحه ها كشيده بودي از اين هم چيزي نفهميدم گمان كنم براي من خط و نشان كشيده اي اين طور نيست؟ اين را هم برايم بنويس يادت نرود ديگر از اين به بعد جواب نامه ام را زودتر بده. من شنبه ي گذشته براي تو كاغذ دادم و تو در هفته ي بعد جواب دادي بسيار خوب خيلي تنبل شده اي... پرويزم دلم مي خواهد هميشه به من بگويي فروغم يا فروغ من چون اين كلمه به من قوت قلب و اطمينان مي دهد و من در هر بار كه آن را بشنوم به ياد مي آورم كه مال تو هستم مال تو كه اين قدر دوستت دارم ديگر از من گله نكن كه چرا كاغذ مختصر مي نويسم آخر پرويز در آن مرتبه من سوژه اي براي نوشتن نداشتم و به همين دليل نامه ام مختصر و كوتاه بود. اما تو مثل اين كه دواخانه باز كرده اي پشت سر هم از داروهاي اختراعي خودت تعريف مي كني و به من وعده ي معالجه مي دهي اگر مريض هاي ديگرت را هم به همين سرعت و با همين روش بخواهي معالجه كني يك روز در داروخانه ات را مي بندم و تحويل زندانت مي دهم اين از من به تو نصيحت كه زياد براي داروهاي خودت تبليغ نكني و اما اگر از درد دست من بخواهي همچنان باقي ست اين دفعه بايد جواب نامه ام را زود بدهي نامه ام كتابي شد من ديگر ركورد پرحرفي را شكسته ام زود. زود امروز جمعه است من فردا اين نامه را به پست مي اندازم شنبه يك شنبه حتما دوشنبه به دست تو مي رسد تا چهار شنبه عصري حتما بايد جواب نامه ام را داده باشي و اگر نه به جرم اهمال در انجام وظيفه تسليم مقامات جزايي ات مي كنم. 
خداحافظ تو: فروغ تو 
پرويز يك عكست را براي من بفرست يك دفعه ي ديگر هم از تو خواهش كردم ولي مثل اينكه يادت رفت اگر عذرت اين است كه عكس قشنگ نداري باشد من همان عكس زشت تو را دوستخواهم داشت تو در چشم من از همه ي مردم دنيا بهتر و خوب تري ديگر بهانه نياور. 