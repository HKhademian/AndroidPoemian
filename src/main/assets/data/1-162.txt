نامه ي شماره ۲
چهارشنبه 5 خرداد 
پرويز عزيز، كنون من به نامهاي كه تو آن را تحت تأثير احساسات خاصي برايم نوشتهاي جواب ميدهم. اين نامه براي من بسيار تلخ و ناگوار بود. تو در آنجا نوشته اي كه بعد از سه ماه مي تواني مرا به نزد خودت ببري. من كنون نمي دانم چه طور بايد اين سه ماه را بگذرانم. حتي فكر كردن به اين موضوع چشمان مرا از اشك لبريز مي سازد. چيزي كه پيوسته از آن مي ترسيدم و در عين حال انتظارش را مي كشيدم همين بود. همين بود كه تو سر مرا گول بزني بگويي يك ماه و بعد كه من راضي به ماندن شدم و تو كاملا از دسترس من دور شدي حقيقت را بگويي. درست است. من اقرار مي كنم كه باعث رفتن تو شده ام و بسيار پشيمان و شرمنده هستم اين كوته فكري و ضعف اراده ي من بود كه تو را از من دور كرد. و من بي آن كه خودم بدانم چه مي كنم به رفتن تو رضا دادم. ولي در آن موقع اميودار بود كه بعد از يك هفته و حدكثر يك ماه با تو زندگي خواهم كرد. من از گفته هاي مردم مي ترسيدم درست حدس زده اي پيوسته بيم داشتم كه اين گفته ها سعادت ما را در هم ريزد و ميان من و تو اختلافي اندازد. و براي فرار از دست اين گفته ها براي اين كه كسي نتواند به ما ايراد بگيرد و در زندگي ما وارد شود دلم مي خواست به جايي روم كه از اين انسان هاي بدنهاد و دورو اثري نباشد. 
پرويز براي شخص من يك آپارتمان مجلل با يك اتاق گلي و ساده فرقي نداشت و من در هر دو جا خوشبخت بودم ولي آن فكر پيوسته مرا آزار مي داد و حالا مي فهمم كه چه قدر احمق بودم. چه قدر بدبخت و ضعيف بودم. من كنون با هر كس كه بخواهد در زندگيم دخالت كند دشمني مي كنم كينه مي ورزم مادر من به واسطه ي همين موضوع هر روز مرا لااقل صد بار نفرين مي كند.... باشد من مستحق اين نفرين ها هستم. من اين چيزها را به جان مي خرم زيرا تازه فهميده ام بايد در زندگي به حرف مردم خنديد و به قول تو ديگران را كدو فرض كرد. 
من كنون آن قدر قدرت فكر و استقلال اراده پيدا كرده ام تا هر وقت كه لازم باشد به اين زندگي سراسر قيد و بند و پر از رسوم و عادات پوسيده ي قديمي پشت پا بزنم و به آغوش تو پناه آورم. من كنون با صراحت اقرار مي كنم كه احمق بودم. از يك احمق كمتر بودم و تو ديگر نگو نگو تو ديگر اين حرف ها را به ياد من نياور من از گذشته ي خود شرم دارم چرا به حرف آنها گوش مي دادم چرا ناراحت مي شدم چرا رنج مي بردم مگر يك انسان آزاد يك انسان متمدن بايد از اين حرف هاي تو خالي رنج ببرد. من در مقابل بدگويي اشخاص ضعيف بودم ولي حالا قوي شده ام بيا برگرد با هم يك اتاق كرايه مي كنيم و در آنجا با كمال سعادت زندگي خواهيم كرد. هيچ كس حق ندارد بگويد چرا مبل نداريد چرا فرش نداريد من خواهم گفت در عوض ما عشق داريم عشق ما را گرم مي كند ما را خوشبخت مي كند. ما براي خاطر يكديگر زندگي مي كنيم نه براي رضاي خاطر مردم. 
من نمي خواهم تو آن جا زحمت بكشي رنج ببري كار كني و در عوض من راحت باشم من اين راحتي را نمي خواهم برگرد. عزيز من به خدا من در مقابل تو مثل يك بره مطيع خواهم بود هر چه بگويي اطاعت مي كنم و هرگز كسي نمي تواند از ما ايراد بگيرد. پرويز عزيزم اگر من باعث مسافرت و رنج و زحمت تو شده ام مرا ببخش من از ته دل پشيمانم و اميدوارم روزي بيايد تا بتوانم به تو ثابت كنم كه ديگر آن طور نيستم. چرا به آبادان مي روي من راضي نيستم اگر بروي من هم مي آيم اين ديگر حتمي است من مي خواهم با تو كار كنم با تو زحمت بكشم و تو هرگز نبايد مانع من باشي من چيزي نخواسته ام كه بد باشد به قول يكي از شعراي خودمان (چيزي نخواستم كه در آب و گل تو نيست) 
لااقل پرويز عزيز مرخصي بگير و به اينجا بيا يكي دو روز پيش من باش دو روز روي سينه ي من استراحت كن مي بيني كه حرارت سينه ي من از آفتاب اهواز سوزنده تر است. تو را با بوسه هايم مي سوزانم تو را با اشك چشم شست و شو مي دهم تو را به روي سينه ملتهبم مي فشارم. پرويز بيا من قدرت ندارم سه ماه تو را نبينم من از فرط رنج و اندوه ديوانه خواهم شد. من مثل آدمهاي مجنون فرار مي كنم تا به آنجا بيايم و ديگر بر نمي گردم من بنده ي تو هستم من تو را ديوانه وار دوستدارم و از گذشته پشيمانم اگر باور نداري مرا امتحان كن. 
آه اين ها فقط آرزو ست. يك آرزوي دوردست چيزي كه مسلم است حقيقتي كه مثل همه ي حقيقت ها تلخ و وحشت انگيز است اين است كه من بايد اين جا بمانم و تو نمي آيي. هرگز نمي آيي. شايد من ديگر نتوانم تو را ببينم. شايد بميرم. شايد ديوانه شوم. مگر انسان از فرداي خودش خبر دارد. من محكومم كه با رنج دوري تو بسازم ولي تو مي تواني مرا نجات دهي. 
خداحافظ تو سلامتي تو منتهاي آرزوي من است.
 فروغ 