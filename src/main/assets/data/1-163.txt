نامه ي شماره ۳
پرويز جان الان غروب است هيچ كس در خانه نيست تقريبا تنها هستم باز هم به گوشه ي اين اتاق پناه آورده ام باز هم فكر تو مرا آزار مي دهد. مثل اين است كه دستي قوي با نيرويي غير انساني همه ي وجود مرا در خود مي فشارد. حال عجيبي دارم پلك هايم داغ است. اين حرارت در همه ي بدن من وجود دارد. امروز هم پستچي نيامد امروز هم مثل روزهاي ديگر گذشت و من در اين انتظار كشنده باقي ماندم. چه قدر زندگي سخت است پرويز عزيز چرا بيهوده سعي مي كني مرا از خود دور سازي. چرا مرا در ميان اين مردمي كه جز آزار دادن من هدف و مقصودي ندارند تنها گذاشته اي. من اينجا نمي مانم من نمي توانم هر روز دعوا كنم هر روز كتك بخورم. من نمي توانم در مقابل كساني كه به تو و به من فحش مي دهند ساكت بنشينم و با آنها رفتاري دوستانه داشته باشم من اگر اين چيزها را به تو نگويم براي چه كسي تعريف كنم من از دست اين غم به آغوش چه كسي پناه بياورم. به خدا من زندگي در ميان بيابان در زير آفتاب سوزان را به ماندن در اينجا ترجيح مي دهم ديگر در آنجا كسي نيست تا در هر ساعت و بر سر هر موضوع جزيي مرا فاحشه و نانجيب خطاب كند من هم انساني هستم شخصيتي دارم احساساتي دارم من يك بچه ي دو ساله نيستم من نمي توانم هر روز موهاي خودم را در چنگ اين و آن ببينم. گوش من ديگر نمي تواند اين سخنان ركيك و اين فحش هاي وقيحانه را بشنود. من قادر نيستم مثل مجسمه بايستم و آنها به تو بد بگويند تو را فحش بدهند پرويز اين دنائت ها اين پستي ها روح مرا از غم و درد فرسوده مي كند من اين زندگي پر از جار و جنجال و دورويي و تزوير را دوست ندارم بيا مرا ببر از دست اين ديوانه ها نجات بده من فقط در اين دنيا تو را دارم فقط تو دوست من هستي. ولي تو كجايي؟ تو چرا از من دوري كرده اي؟ براي آنها بنويس كه مرا اذيت نكنند به من كاري نداشته باشند من نه محبت آنها را مي خواهم و نه كينه و دشمني آنها را. من از اين نوازش هاي مزورانه نفرت دارم اگر آنها به تو گفتند كه خوب هستي و دوستت داريم مطمئن باش دروغ گفته اند كارشان همين است بي چشم و رو هستند. 
من به هيچ كس كاري ندارم با هيچ كس جز در مواقع احتياج حرفي نمي زنم من جاي كسي را تنگ نكرده ام من يك گنجه بيشتر ندارم و هميشه آنجا مي نشينم و از جايم حركت نمي كنم ولي آنها دست از سر من بر نمي دارند دل من خون است پرويز من در اين جا در ميان اين رذايل اخلاقي اين دورويي ها و بدجنسي ها زندگي محنت باري دارم لااقل اگر تو بودي پيش تو مي آمدم حالا كجا بروم؟ اين زندگي نيست اين عذاب است پرويز تو را به خدا بيا. نمي خواهد آنجا بماني. ما اسباب زندگي نمي خواهيم بيا اينجا با هم كار مي كنيم من حاضرم كار كنم و زودتر قرض هايمان را مي دهيم هيچ چيز نمي خواهيم همين كه با هم زندگي كنيم كافي ست. 
من اين جا زيادي هستم يك آدم زيادي. مثل ميهماني كه زيادتر از حد معمول مزاحم صاحب خانه شود. مي فهمي چه مي گويم؟ آنها با من اين طور رفتار مي كنند من نمي خواهم اين طور باشد من نمي توانم تحمل كنم كه هر روز بالاي سرم داد بكشند كي مي روي از دستت راحت شويم زودتر برو و يا چند سال ديگر خيال ماندن داري. پرويز مي بيني كه چه گونه زندگي مي كنم نمي خواهم مايه ي ناراحتي تو باشم من نمي خواهم سربار تو باشم اگر لازم باشد كار مي كنم پرويز. بيا به خدا تو را ناراحت نخواهم كرد بيا با هم زندگي كنيم بيا مرا از دست اين ديوها اين جاني ها نجات بده آنها با من و تو دشمن هستند فريفته ي ظاهرشان نشو. حيف تو كه به اينها مهرباني كردي. حيف تو كه انسانيت به خرج دادي. 
بيا عزيز من ما هيچ چيز نمي خواهيم من به هيچ چيز جز تو احتياج ندارم بيا مرا با مهرباني به روي سينه ات بفشار. مرا ببوس. مرا نوازش كن. مدت هاست از همه چيز محرومم مدت هاست كسي با صمميت صورت مرا نبوسيده. به چشم من نگاه نكرده و حرف هاي مرا فريادهاي مرا گوش نداده. من تو را مي خواهم پرويز عزيزم. تو را به خدا و به آنچه كه نزد تو مقدس است قسم مي دهم بيا. من به حد كافي تنبيه شده ام. من جز تو هيچ چيز نمي خواهم. پرويز. پرويز من. اينجا خانه ي من است. بيچاره ما كه تا به حال توانسته ايم در اين لانه ي فساد زندگي كنيم. پدر و مادر من در مقابل چشم من به روي هم هفت تير مي كشند. من مي ترسم. من ديوانه مي شوم. من نمي توانم اين چيزها را ببينم. پرويز به حال من توجه داشته باش. 
من به تو احتياج دارم.
 تو را مي بوسم. 
خداحافظ تو 
فروغ 