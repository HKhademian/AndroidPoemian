نامه ي شماره ۶
پرويز امروز نامه ي تو رسيد اميدوارم حالت خوب باشد حال من هم همان طور كه خودتش تشخيص داده اي در اثر گردش هاي متعدد سر پل لاله زار و اسلامبول و نادري بسيار خوب است و اگر رفقاي تو آن قدر شعور داشتند حتما اين را هم به تو اطلاع مي دادند نمي دانم منظورت از نوشتن اين نامه چيست من نمي خواهم دروغ بگويم و اصراري هم ندارم كه تو حرفهايم را باور كني البته جايي كه رفقايت اين قدر اطلاعات مختلف و گران بها به تو داده اند ديگر من چه بنويسم كه باور كني ولي همان طور كه بارها گفته ام باز هم مي گويم كه برخلاف تصور تو من اصلا اهل اين صحبت ها نيستم اگر تو نخواهي باور كني خودم مي دانم و ايمان دارم كه هيچ يك از اين صبحت ها صحيح نيست. 
من خيلي ميل دارم آن آقايي را كه مرا سر پل به اتفاق پوران ديده ملاقات كنم و توي صورت او تف بيندازم براي اين كه من از وقتي كه به تهران آمده ام خواهرم را سه دفعه ديدم كه دو دفعه اش به خانه ي آنها رفتم و يك دفعه او به خانه ي مامان آمد و الان هم نزديك دو هفته است كه آنها به ميگون رفته اند و خدا مرا نبخشد اگر من سر پل رفته باشم من نمي خواهم قسم بخورم ولي به مرگ كامي من حالا نزديك سه سال است كه اصلا سر پل را نديده ام چه برسد به اين كه بخواهم در آنجا گردش كنم. اما راجع به گردش من در اسلامبول به اتفاق جواني كه به نظر شما آن هم بي ترديد فريدون آمده گمان نمي كنم كار خلاف شرعي انجام داده باشم. البته من هم بشرم و وقتي از شهرستان دوري آمدم حتما براي خريد و تماشا به اسلامبول و لاله زار و نادري خواهم رفت. ولي نه هر روز بلكه مواقعي كه آمده تا به حال مي توانم بگويم كه 5 مرتبه رفته ام آن هم سه دفعه به خاطر و به تقاضاي خانمت و دو دفعه براي خريد لباس كه مي خواستم به عروسي ايرج بروم و اما آقاياني كه مرا ديده اند و همين طور آقاي مهندس من در يك روز كه خيابان بودم در سر خيابان نادري تا آخر نادري به قدر يك دوجين آشناي اهوازي ديدم يعني دكتر طاهري خانم معاضد برادر خانم دكتر اسديان آقاي جمالي سه چهار تا بچه مدرسه اهوازي پسر آقاي پيشكار آقاي مهندس نادري بعد خانمش برادر خانم معاضد خانم سرهنگ مقامه و خلاصه دو سه نفر ديگر كه اسمشان يادم نيست و اگر بنا باشد هر كدام از اين اشخاص به تو اطلاع بدهند كه مرا ديده اند دليل اين نيست كه هر كدام مرا در روز خاصي ديده اند بلكه همان طور كه نوشتم ممكن است در عرض يك روز انسان اشخاص متعددي را ببيند و اين كه نوشته اي آنها لاله زار گرد هستند و ممكن نيست در حوالي خانه ي خودمان مرا ديده باشند آن هم هوش سرشار و اطمينان فوق العاده ي تو را نسبت به من نشان مي دهد. به علاوه من اصراري ندارم كه خودم را به تو بچسبانم تو مي تواني اگر از زندگي كردن با من ناراحت هستي خودت را راحت كني من مي دانم كه سرنوشتم از اول با بدبختي توام بوده و حالا هم تقريبا مي توانم بگويم كه خودم را براي استقبال از هر نوع حادثه اي آماده كرده ام و اما اين كه نوشته اي وقتي به تهران بيايي حوصله ي گردش كردن نداري. آن هم ميل توست من كه خودم مي دانم به گردش و سينما نرفته ام و خداي من هم مي داند. حالا تو باور نكن و مرا به گردش نبر. شايد نداني كه من كنج خانه و فكر كردن را بيشتر از همه چيز دوست دارم و خيلي ممنون مي شوم اگر تو مرا به گردش نبري و اجازه بدهي اين يك ماهه را هم كنج اتاق بنشينم و فكر كنم نوشته اي كه آيا غذايم را خودم مي پزم يا نه. البته من چنين تصميمي داشتم ولي با مخالفت مادرت روبه رو شدم و به علاوه من 15 روز در تهران يك شاهي پول نداشتم چه طور مي توانستم خودم خريد كنم و غذا بپزم. البته وقتي تو آمدي خودم كار خودم را مي كنم و غذا مي پزم. 
پرويز روي هم رفته از نامه ي تو اين طور فهميدم كه به حرف رفقايت بيشتر از حرف من اهميت مي دهي. البته هر كسي مسوول اعمال خودش مي باشد و به افكار و عقايد خودش حكمفرمايي مي كند زندگي من به حد كافي تلخ است و هيچ وقت تحقيراتي را كه جلوي هر احمقي به من كرده اي و فحش هايي را كه به من داده اي نمي توانم فراموش كنم و قلبم از درد و اندوه مالامال است. ديگر سعي نكن كه مرا بيشتر رنج بدهي شايد صلاح در اين باشد كه حرف هاي يكديگر را باور كنيم نه حرف هاي مردم را. چون مردم پشت سر من خيلي حرف ها مي زنند البته من مي دانم كه تو همان طور كه خودت بارها چه در تنهايي و چه جلوي اشخاص گفته اي زندگي كردن با مرا يك نوع گذشت و فدكاري مي داني و من حاضر نيستم تو را بيشتر از اين با وجود كثيف و بي ارزش خودم ناراحت كنم. هر وقت بخواهي و تصميم بگيري من مثل يك سايه مي روم و گم مي شوم و تو ديگر هيچ وقت رنگ مرا نخواهي ديد. اما مواظب باش اشتباه نكني و آنها كه به دنبال طعمه مي آيند و دست خالي بر مي گردند افكارت را با دروغ هاي خودشان مغشوش نسازند من پاك مي مانم و پاك مانده ام. حالا تو و رفقايت هر چه مي خواهند بگويند ديگر حرفي ندارم. 
فروغ