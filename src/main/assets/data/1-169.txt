نامه ي شماره ۹
شنبه 26 تير 
پرويز محبوبم اميدوارم حالت خوب باشد اين نامه را اولين روز ورودم به تهران براي تو مي نويسم سعي مي كنم جريان مسافرت را هم براي تو بنويسم هر چند كه وقتي كه از اهواز حركت كرديم كوپه ي ما خالي بود ولي در بين راه عده ي زيادي عرب سوار شدند و ريختند توي كوپه ي ما و بلافاصله كثافت كاري شروع شد آن قدر سر و صدا مي كردند كه نزديك بود ديوانه بشوم بالاخره شب يك آقايي آمد و گفت كه تو در ايستگاه سفارش مرا به او كرده اي و گفت كه فقط مي توانم شما را براي خوابيدن به درجه يك ببرم فقط بايد تفاوت قيمت بليت را بدهيد و من خيلي عصباني شدم چون به اين عمل نمي شد اسم توجه و كمك داد در هر صورت 10 تومان دادم و شب با كامي رفتيم درجه يك خوابيديم چون به هيچ وجه نمي شد توي آن كوپه و ميان عرب ها حتي يك نقطه ي كوچك خالي براي نشستن پيدا كرد شب هم آن قدر گرم بود كه به هيچ وجه نخوابيدم ولي در عوض روز به ما خيلي خوش گذشت چون آقايي كه در قطار بود و بعدا معلوم شد كه برادر آقاي جليلي مدير كل امور مالي راه آهن است و پدر تو را مي شناخت وقتي فهميد ما با او نسبت نزديك داريم به ما خيلي كمك كرد و گفت كه اگر زودتر فهميده بودم شب را هم خودم برايتان جاي بهتري تهيه مي كردم. خلاصه رفت و در يكي از كوپه هاي خالي قطار را دستور داد تا باز كردند و يك كوپه ي خالي در اختيار ما گذاشت و بعد هم مرتب از لحاظ آب خوردن كه در قطار مثل كيميا شده بود به ما كمك كرد و مرتب به كامي آب مي داد ولي از فرامرز نگو او اصلا كاري به كار ما نداشت هر چند كه من اصولا احتياجي به كمك او نداشتم و خودم تنهايي مي توانستم كارهايم را انجام بدهم ولي او اصلا مثل اين كه پسرخانه ي تو نيست و ما را نمي شناسد حتي وقتي به تهران رسيديم با وجود اين كه خسرو هم آمده بود ايستگاه هيچ كس به ما همراهي نكرد و من خودم يك تكسي گرفتم و رفتم منزل. البته اينها مطالبي است كه فقط به عنوان گزارش مسافرت براي تو مي نويسم نه گله و اميدوارم تو هم در اين مورد اين طور فكر كني. اول رفتم پيش مامان چمدان هايم را گذاشتم و دست و صورت و تنم را شستم و لباس هايم را كه به كلي سياه شده بود عوض كردم و بعد رفتن پيش مادرت كامي همه را مي شناخت و باز شروع كرده بود به شلوغ كردن مدتي بوديم دخي همان روز صبح رفته بود واريان و من او را نديدم بعد آمديم منزل و چون خسته بودم خوابيديم و امروز هم پوران مي آيد اينجا. من به علاوه بايد حمام بروم و تصميم دارم عصر چمدان هايم را بردارم و بروم پيش مادرت و اميدوارم از من راضي باشي در هر حال از اهواز تا تهران نزديك 30 تومان خرج كردم بدون اينكه يك خرج اضافي شده باشد. مخارج حمل اثاثيه و حمال و تكسي و تفاوت بليت و امثال اينها و غذا. براي ديدن كتابم اقدامي نكرده ام و گمان نمي كنم كاري كنم كه تو ناراضي بشوي. اين جريان مسافرتم اما حالا برويم سر اصل مطلب خودمان. 
اميدوارم كه تو در غياب ما زياد ناراحت نشوي هميشه وقتي از تو دور مي شوم اين را درك مي كنم كه زندگي دور از تو براي تو امكان ندارد و من و تو هر قدر هم با هم دعوا كنيم هيچ وقت قلب هايمان از هم جدا نمي شوند پرويزم نمي دانم زندگي ما چرا اين طور شد من هميشه فكر مي كنم كه اگر اين طور نبود آيا ما خوشبحت تر نبوديم ولي در عين حال اين را قبول مي كنم كه محال است در زندگي اين موارد پيش نيايد در هر حال تو بايد اين را تا به حال درك كرده باشي كه من دوستت دارم و هيچ كدام از اين حوادث و ناملايمات نتوانسته است محبت و عشق مرا نسبت به تو تقليل دهد. پرويز جانم خواهش من از تو اين است كه در باره ي من به هيچ وجه ناراحت نشوي من حرف هاي تو را قبول مي كنم و تو خودت وقتي بيايي متوجه اين نكته خواهي شد ولي در عين حال چيزهايي دردلم هست كه هميشه رنجم مي دهد. تمام دردها و ناراحتي هاي من از آنجا ناشي مي شود و نمي دانم كي راحت مي شوم و كي زندگي مرا رها مي كند پرويز تو مرا نمي شناسي يعني عمق روح و فكر مرا نتوانسته اي بخواني. گاهي اوقات از قضاوت هايي كه راجع به من مي كني و با كمال اطمينان و ايمان هم مي كني آن قدر تعجب مي كنم و آن قدر ناراحت مي شوم كه حد ندارد. شايد من يك زن بد و بدبختي باشم ولي تا آنجا كه خودم مي دانم به تو نمي خواهم بدي كنم چون تو را دوست دارم. فقط گاهي اوقات ديوانه مي شوم و حركاتي از من بروز مي كند كه خودم هم بعدها پشيمان مي شوم. پرويز مرا ببخش اگر بدخط مي نويسم البته اين نامه ي مرا به حساب نگير شايد عصر براي تو نامه ي مفصل و خوب بنويسم اينجا آن قدر بچه ها سر و صدا مي كنند كه انسان اصلا هيچ چيز نمي فهمد. منتظر نامه ي تو هستم اميدوارم گرما زياد تو را ناراحت نكند. از لحاظ غذا سعي كن برنامه ي مرتبي تهيه كني آرزوي من اين است كه زودتر بيايي تا من در كارهايم آزادي بيشتري داشته باشم و بتوانم به اتكاء تو پيش بروم. پرويز تو را دوست دارم حرفم را باور كن. 
تو را مي بوسم
- فروغ 