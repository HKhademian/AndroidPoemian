نامه ي شماره ۱۰
دو شنبه 28 تير 
پرويز عزيزم اميدوارم حالت خوب باشد از حال من و كامي بخواهي بد نيستيم و با بي صبري انتظار ورود تو را مي كشم ديروز برايت يك نامه نوشتم و امروز هم دومين نامه را مي نويسم از روز شنبه عصر آمدم پيش مادرت و حالا مشغول زندگي هستم. هواي تهران بر عكس آنچه كه روزنامه ها نوشته اند بسيار خوب است يعني براي ما! آنجا را كه ديگر نمي دانم حتما زياد فرق نكرده. پرويزم راجع به كتابم به اميركبير تلفن كردم و يك نسخه را فرستادند منزل و من نشستم غلط گيري كردم و امروز هم قرار است بيايند و ببرند شعر ستاره ها و يك شب هم هست يعني به كتاب اضافه شده مقدمه ي شفا هم بسيار خوب بود و خلاصه گويا روز شنبه ديگر منتشر بشود همان طور كه تو گفتي با هيچ كس تماس نگرفتم. حائري دو سه مرتبه تلفن كرد و مرا به انجمن دانشوران دعوت كرد و گفت قبلا به مهمانان قول داده ام شما را دعوت كنيم و اصلا اين مجلس به افتخار شماست. ولي من همان طور كه به تو قول داده بودم معذرت خواستم و گفتم فعلا فكر كنيد كه من هنوز در اهواز هستم. البته وقتي شوهرم آمد با كمال ميل. 
كتابم بسيار قشنگ چاپ شده و مخصوصا پشت جلد آن بسيار عالي است اگر من كتاب را نمي ديدم با غلط منتشر مي شد و اميدوارم تو ديگر اعتراض نكني كه چرا به اميركبير تلفن كرده ام. 
پروز جانم نمي دانم تو آنجا چه مي كني نامه ات كه هنوز نرسيده ولي آرزويم اين است كه در هر حال خوشبخت و راضي باشي ديروز رفتم بازار و مقداري پارچه خريدم البته نه مقداري... چون آن وقت خيال مي كني 10 يا 20 متر نه... فقط يك پيراهني... آن هم چون پارچه اش معركه بود و ارزان. 
پرويزم حالا چون تازه دو سه روز است كه از تو دور شده ام و اطرافم را هم بچه ها گرفته اند زياد ناراحت نيستم ولي وقتي ديدار آنها برايم عادي شد آن وقت دوري تو را بيشتر حس خواهم كرد. هميشه در زندگي به تو احتياج داشته ام چه آن زماني كه با هم قهر بوده ايم و چه آن زماني كه حالت عادي داشته ايم در همه حال حس كرده ام كه تنها تكيه گاه من تو هستي. گاهي اوقات فكر مي كنم كه چرا بايد وجود كثيف من زندگي تو را تا اين حد ناراحت و پر از سر و صدا كند از خودم به شدت متنفر مي شوم و آرزو مي كنم كه بميرم و در عوض تو خوشبخت باشي و مردم نگويند كه من زن بدي هستم تو مرا خوب مي شناسي من از هيچ چيز نمي ترسم و اگر تصميم بگيرم هيچ كاري برايم غير عملي نيست من از اين كه مدتي ست زندگي تو را تلخ كرده ام رنج مي برم و افسوس مي خورم كه چرا نمي توانم مثل زنهاي ديگر قانع و راضي باشم و اين قدر آرزو در دلم نهفته است و چرا زندگي يكنواخت روزانه مرا قانع نمي كند بدون شك روزي خواهد رسيد كه من از دست افكار خودم و از دست بار گران عذاب كه بر دوش دارم فرياد بزنم و باز هم ناچارم از تو كمك بخواهم زيرا جز تو كسي را ندارم و تو در عين حال كه درد من هستي دواي درد من هم هستي و من نمي دانم تو را چه بنامم دوستت دارم. دوستت دارم مثل يك بچه اي كه به آغوش گرم مادرش بيش از هر چيز ديگري علاقه دارد و اگر مادرش او را به سختي تنبيه كند باز به دامن او پناه مي آورد. 
پرويز اميدوارم نامه ي من تو را خسته نكرده باشد و در عين حال باز مثل پارسال نگويي كه نامه هايت لحن ديگري پيدا كرده با همين راضي باشي چون حقيقت است و گمان نمي كنم از سوز و گداز دروغي كه ديگر به من و تو نمي آيد خوشت بيايد اميدوارم زودتر بيايي منتظر نامه ي تو هستم. 
تو را مي بوسم 
فروغ 