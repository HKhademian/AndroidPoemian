نامه ي شماره ۱۱
شنبه 29 تير 
پرويز محبوبم ديروز جمعه بود. من مثل هميشه از صبح به خانه ي شما رفتم. خانه ي شما حالا ديگر خيلي خلوت شده تو نيستي خسرو هم رفته دماوند بقيه هم كه اصلا سر و صدا ندارند. روز خوشي بر من گذشت. 
پرويز جان حالا كه من و دخي با هم دوست شده ايم من تا حالا نمي دانستم كه دخي اين قدر شيطان است ديروز بعد از ظهر ماها اين قدر خنديديم كه همه از خواب بيدار شدند من و دخي مي خواهيم هفته ي آينده با هم يك عكس برداريم و براي تو بفرستيم قرار شده است نصف پولش را من بدهم و نصفش را او. سر غذا منوچهر از ما عكس برداشت عصر هم خانم جانت من و دخي را به گردش برد رفتيم نزديك هاي آب كرج و يك قدري قدم زديم و خوراكي هم برايمان خريد شب هم كه من مي خواستم به خانه برگردم آقا جانت يك شير دو تا صابون و يك مجله ي مصور به من داد. 
پرويز حان من از همه كساني كه در غياب تو به من محبت مي كنند بي اتدازه ممنون هستم. دلم مي خواهد وضعي پيش بيايد و من بتوانم از اين همه لطف و مهرباني به نحو مطلوبي سپاسگزاري كنم. بهترين ساعات عمر من در ميان آنها مي گذرد و هر چند كه هميشه نبودن تو مرا آزار مي دهد ولي آنجا براي من از همه جا بهتر است. 
پرويز عزيزم اينجا دو سه روزه همه ي فكر من در اطراف زندگي آتيه ام دور مي زند. نمي داني چه فكرها مي كنم چه نقشه ها مي كشم و چه برنامه هايي تنظيم مي كنم اگر بداني به من مي خندي چون من خودم هم در ميان اين همه نقشه و برنامه سرگردان مانده ام. تو را در نظر مجسم مي كنم بچه مان را. خودم را خانه مان و همه چيز در نظرم جلوه ي مطبوعي دارد من به زندگي آتيه ام بسيار خوش بين هستم. پرويز به خدا من وقتي فكر مي كنم كه خانم خانه اي شده ام و مثلا صبح بايد بلند شوم و براي شوهر خوبم صبحانه درست كنم قلبم از شوق مي لرزد من پيوسته انتظار آن روزها را مي كشم من دلم مي خواهد تو زودتر بيايي و آروزهاي من تحقق پيدا كند. 
دل من خيلي چيزها مي خواهد نگاه من تا به روي يك زن و مرد جوان كه دست در دست هم انداخته و از خيابان مي گذرند مي افتد بي اختيار تو را آرزو مي كنم دلم از بغض و حسد فشرده مي شود من تازگي ها حسود شده ام و جز به هيچ كس ديگر حسودي نمي كنم. 
پرويز عزيزم محبوب دلم زودتر بيا من آرزوي ديدار تو را مي كشم من دلم مي خواهد زودتر بيايي من تو را خيلي دوست دارم.. خيلي.... همان قدر كه تو مرا دوست داري و شايد بيشتر. پرويز من دلم براي تو خيلي تنگ شده زودتر بيا مي دانم كه هر قدر بگويم زودتر بيا در تاريخ آمدن تو تأثيري نمي كند زيرا تو مي ترسي آلت دست من شوي ولي باز هم مي گويم زودتر بيا تو را به خدا زودتر بيا …
تو را مي بوسم
 فروغ 