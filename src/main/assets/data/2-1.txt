نامه ي شماره ۱۳
سه شنبه 3 مرداد 
پرويز امروز بعد از 10 روز نامه ي تو براي من رسيد از اين كه يادي از من كرده اي ممنون هستم و آرزويم اين است كه كسالتت زودتر برطرف شود و زودتر به تهران بيايي در اين كه من تو را دوست دارم هيچ شكي نداشته باش ولي در اين كه موجود خوشبختي هستم و آيا توانسته ام تو را هم خوشبخت و راضي نگه دارم هميشه شك دارم پرويز امروز وقتي نامه ي تو را خواندم بي اختيار قلبم فرو ريخت. نمي خواهم تو را در زندگي رنج بدهم پروز من لياقت تو را ندارم و بايد دنبال سرنوشت تيره ي خودم بروم تو هيچ وقت نبايد به من رحم كني چون شوقي كه من به هنرم دارم آن قدر بر من مسلط است كه ديگر به هيچ چيز توجهي ندارم وقتي با تو هستم و وقتي تسليم زندگي عادي مي شوم حس مي كنم و برايم ثابت مي شود كه پيشرفتي عايدم نخواهد شد و وقتي تصميم مي گيرم از توجدا شوم موجي از عشق و محبت قدم را فرا مي گيرد و زبون و بيچاره ام مي كند پرويز مدتي ست كه بدبخت هستم بدبخت نمي دانم چه سرنوشتي انتظار مرا مي كشد از اينده بيمي ندارم زيرا بالاتر از همه چيز مرگ است و اگر من بميرم بدون شك هم تو را راحت كرده ام و هم خودم را ولي من نمي خواهم وجود من باعث ننگ و عذاب تو باشد نمي خواهم محبت من تو را حقير كند و به من رحم كني پرويز زودتر بيا و مرا نجات بده اين نامه را از ته دل براي تومي نويسم هيچ طاهر سازي نمي كنم نيرويي در درون من بيدار شده و به من امر مي كند كه بيشتر ازاين تو را عذاب ندهم پرويز من حاضرم بميرم حاضرم بميرم و در عوض ديگر مجبور نباشم به خاطر شوقي كه در دل دارم تو را عذاب بدهم پرويز سرنوش من از سرنوشت تو جداست مثل اين كه مرا براي بدبختي و زجر كشيدن آفريده اند نمي خواستم اين مطالب را براي تو بنويسم ولي ديگر نمي توانم ديگر قدرت كتمان كردن ندارم ديگر از هيچ چيز نمي ترسم ولي در عين حال خودم را فداي سعادت تو مي كنم نگو چرا چون مي دانم كه وجود من در حقيقت باعث عذاب خاطر توست پرويز بيا و هر چه خواهي با من بكن در عوض من ديگر در زير فشار اين باري كه بر دوش دارم احساس مرگ نخواهم كرد. من نمي خواهم تو مرا دوست داشته باشي چون لياقت عشق تو را ندارم. تو بايد مرا دور بيندازي. مرا فراموش كن و اصلا به حال من رحم نكن. پرويز نمي دانم چه مي نويسم و نمي دانم چه خواهد شد. همين قدر بدان كه اگر مدتي بگذرد من ديوانه خواهم شد. پرويز مرا ببخش و زودتر بيا. تو مي تواني از همه ي دنيا راجع به من تحقيق كني ولي افسوس افسوس مي خورم كه زندگي ام از دستم مي رود. پرويز نمي دانم چه مي نويسم آن قدر بدبخت هستم كه آرزوي مرگ مي كنم بيا و مرا نجات بده هر چه مي شود زودتر بشود چون من ديگر تحمل فشار را ندارم. تو را مي بوسم.
 فروغ 