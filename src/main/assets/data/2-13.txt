نامه ي شماره ۲۲
یك شنبه 29 مرداد 
پرويز امروز از تو يك نامه داشتم اميدوارم حالت خوب باشد هر چند نامه هاي تو روز به روز بيشتر جنبه ي شكايت به خود مي گيرد. به طوري كه من از زندگي سير مي شوم ولي با اين همه باز هم براي تو نامه مي نويسم. اگر نامه هاي من اين روزها به دست تو نمي رسد علتش اين است كه هر لحظه انتظار آمدن تو را دارم. الان نزديك چهار روز است كه براي تو نامه ننوشته ام چون فكر مي كردم اول شهريور بيايي در حالي كه باز براي مادرت نوشته اي 10 روز ديگر مي آيم. در هر حال از اين بابت نگران نشو و فراموش نكن كه اگر من بخواهم تلافي هم در بياورم خيلي بيشتر از اين ها محل دارم كه براي تو نامه ننويسم. پرويز از حال من بخواهي خوب نيست مطمئنا بعد از اين ديگر هيچ چيز نمي تواند آرامش روحي مرا به من بازگرداند به من نوشته اي كه اميدواري سرم به سنگ بخورد و بدنامي مرا سنگ هاي زندگي لقب داده اي... و باز هم نوشته اي كه قسم مي خورم خودت دوست داري پشت سرت حرف بزنند... شايد اين طور باشد چه كسي مي تواند در مقابل افكار و عقايد تغيير ناپذير تو مقاومت كند حتما همين طور است. اما افسوس مي خورم كه مثل تو آدم خوش فكر و فهميده اي نيستم آه... بگذار سنگهاي زندگي به سر من بخورد و مرا از دست اين زندگي كه هيچ دوست ندارم راحت كند. تصور نكن كه وجود تو باعث تلخي زندگي من شده، نه... من از خودم بيزارم... خدا به من ظلم كرد زيرا مي توانست به من توقعات و آرزوهايي نظير زن هاي ديگر بدهد و نداد. پرويز تو با يك زن مريض ازدواج كرده اي. من خوشبختي را دوست دارم اما نمي توانم جز اين باشم من به اين ترتيب احساس خوشبختي مي كنم نه به آن ترتيبي كه تو فكر مي كني. شايد فكر من غلط مطرود باشد اما من زيبايي زندگي را در هيجانات و تلخي هاي آن مي دانم من مي دانم كه عاقبت هم وجود من در زندگي تو همچنان باعث ناراحتي خواهد بود و آرزو مي كنم كه بميرم زيرا به هيچ وجه براي آنچه كه تو مي گويي و به من نسبت مي دهي ساخته نشده ام. پرويز حالا ديگر نوشته اي كه اگر دعوايمان بشود تو خواهي گفت (من كه خرج خود را در مي آورم) اين جمله ي تو به نظرم خيلي نيشدار آمد كه من هيچ وقت نخواسته ام اين چيزها را به رخ تو بكشم. همان طور كه هيچ وقت نگفتم هنرمندم در حالي كه هر وقت دعوايمان شد تو به من چنين نسبت هايي داده اي. خدا خودش مي داند كه من آدم مغروري نيستم و به هيچ وجه نمي خواهم بگويم كه نسبت به تو برتري دارم. من بعد از اين در مقابل تو جز سكوت كار ديگري نمي كنم. تو مي تواني بگويي كه من با رفقايت سلام و عليك كرده ام. مي تواني همه جا داد بزني كه زن من احمق و ساده است در حالي كه اين طور نيست و تو با اين ترتيب مرا از خودم حفظ كنم و ديگر به تو نگويم كه به قول معروف من وقتي مي گويم ف تو مي روي فرحزاد. من فقط به تو نوشتم كه فلان كس را ديدم. ولي ايا نوشتم كه با او سلام عليك هم كردم كه داري خودت را مي كشي و به من نامه ي تهديد آميز مي نويسي. پرويز مرا راحت بگذار. مي دانم كه به درد زندگي نمي خورم ولي ايا مي توانم بعد از 5 سال كوشش باز هم به اين موضوع اميدوار باشم. مي دانم كه دارم به طرف ديوانگي و جنون مي روم گاهي اوقات از كارهاي خودم آن قدر حيرت مي كنم كه گويي شخص ديگري آن عمل را انجام داده. يادم مي ايد كه تو تمام ساعات زندگي ات را در تهران توي همين خيابان اسلامبول و لاله زار و نادري كه حالا مركز فساد و فحشا شده مي گذراندي و در حالي كه من توي خانه رنج مي بردم. وقتي براي تو بنويسم من 5 مرتبه به خيابان رفته ام دروغ نمي گويم ولي اين دليل نمي شود كه من از صبح تا ظهر توي خيابان پرسه زده ام بلكه فقط با تكسي رفته ام مقابل مغازه اي كه كار داشتم و بعد از خريد باز هم از همان جا سوار تكسي شده و برگشته ام مي گويي از خانه بيرون نرو... و فكر نمي كني كه من توي خانه ميان چهار ديواري چه طور مي توانم سر كنم و رنگ هيچ چيز را نبينم در حالي كه تو هم زياد به اميال و افكار من احترام نگذاشته اي ولي با اين همه گمان نمي كنم كه خطايي كرده باشم. تو هر طور مي خواهي در مورد من قضاوت كن. ولي من خودم مي دانم كه كار زشتي نكرده ام از نامه ي من مرنج زيرا حالا كه دارم اين نامه را براي تو مي نويسم در دلم هيچ چيز جز غم و رنج نيست و از زندگي بيزارم. 
تو را مي بوسم 
فروغ 