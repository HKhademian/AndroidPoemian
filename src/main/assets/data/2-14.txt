نامه ي شماره ۱
پرويز عزيزم نامه ي تو دو سه روز پيش براي من رسيد نمي دانم چرا تا امروز براي آن جواب ننوشتم. ولي امروز بي اختيار حس كردم كه بايد براي تو نامه بنويسم. حالا ساعت 10 شب است همه خوابيده اند و من تنهاي تنها توي اتاقم نشسته ام و به تو فكر مي كنم اگر بگويم حالم خوب است دروغ گفته ام چون سرگرداني روح من درمان پذير نيست و من مي دانم كه هرگز به آرامش نخواهم رسيد. در من نيرويي هست. نيروي گريز از ابتذال و من به خوبي ابتذال زندگي و وجود را احساس مي كنم و مي بينم كه در اين زندان پابند شده ام. من اگر تلاش مي كنم براي اين كه از اينجا بروم تو نبايد فكر كني كه براي من ديدن دنيا هاي ديگر و سرزمين هاي ديگر جالب و قابل توجه است نه. من معتقدم كه زير اين آسمان كبود انسان با هيچ چيز تازه اي برخورد نمي كند و هسته ي زندگي را ابتذال و تكرار مكررات تشكيل داده و مطمئن هستم كه براي روح عاصي و سرگردان من در هيچ گوشه ي دنيا پناهگاه و آرامشي وجود ندارد. من مي خواهم زندگي ام بگذرد. من زندگي مي كنم براي اين كه زودتر اين بار را به مقصد برسانم نه براي اين كه زندگي را دوست دارم. پرويز حرفهاي من نبايد تو را ناراحت كند. امشب خيلي ديوانه هستم. مدت زيادي گريه كردم. نمي دانم چرا فقط يادم هست كه گريه كردم و اگر گريه نمي كردم خفه مي شدم. تنهايي روح مرا هيچ چيز جبران نمي كند. مثل يك ظرف خالي هستم و توي مرداب ها دنبال جواهر مي گردم. پرويز نمي دانم برايت چه بنويسم كاش مي توانستم مثل آدم هاي ديگر خودم را در ابتذال زندگي گم كنم. كاش يا لباس تازه يا يك محيط گرم خانوادگي و يا يك غذاي مطبوع مي توانست شادماني را در لبخند من زنده كند. كاش رقصيدن ديگران مي توانست مرا فريب بدهد و به صحنه هاي رقص و بي خبري و عياشي بكشاند. كاش مي توانستم براي كلمه ي موفقيت ارزشي قايل بشوم. آخ تو نمي داني من چه قدر بدبخت هستم. من در زندگي دنبال فريب تازه اي مي گردم ولي افسوس كه ديگر نمي توانم خودم را گول بزنم. من خيلي تنها هستم امروز خودم را توي آينه تماشا مي كردم. حالا كم كم از قيافه ي خودم وحشت مي كنم. آيا من همان فروغ هستم همان فروغي كه صبح تا شب مقابل آينه مي ايستاد و خودش را هزار شكل درست مي كرد و به همين دلخوش بود. اين چشمهاي مريض. اين صورت شكسته و لاغر و اين خط هاي نابهنگام زير چشم ها و پيشاني مال من است؟ به خودم مي گويم چرا تسليم احساساتت مي شوي؟ چرا بي خود زندگي را سخت مي گيري؟ چرا از روزهايي كه مي گذرد و ديگر تجديد نمي شود استفاده نمي كني؟ 
پرويز جانم استقامت كردن كار آساني نيست. نااميدي مثل موريانه روح مرا گرد مي كند. ولي در ظاهر روي پاهايم ايستاده ام گاهي مي خندم و گاهي گريه مي كنم اما حقيقت اين است كه خسته هستم مي خواهم فرار كنم. مي خواهم بروم گم بشوم. با اين اعصاب مريض نمي دانم سرانجامم چه مي شود. خيلي چيزها را نمي خواهم براي تو بنويسم. پرويز كار من خيلي خراب است. اگر از اينجا نروم ديوانه مي شوم. وقتي مي گويم باور كن. امروز توي خيابان نزديك ظهر حالتي به من دست داد كه به كلي نااميدم كرد هيچ كس نمي تواند درد مرا بفمد همه خيال مي كنند من سالم و خوشبخت هستم در حالي كه من خودم خوب حس مي كنم كه روز به روز بيشتر تحليل مي روم. گاهي اوقات مثل اين است كه در خودم فرو مي ريزم. وقتي دارم توي خيابان راه مي روم مثل اين است كه بدنم گرد مي شود و از اطرافم فرو مي ريزد. من هيچ موضوعي را بزرگ نمي كنم حتي از گفتن بسياري از ناراحتي هايم خودداري مي كنم تا اطرافيان خيال نكنند كه من ادا در مي آورم. اما تو اين را بدان كه من ديگر نمي توانم تحمل كنم. دلم مي خواست يك نفر بود كه من با اطمينان سرم را روي سينه اش مي گذاشتم و زار زار گريه مي كردم. يك نفر بود كه مرا با محبت مي بوسيد. پرويز بدبختي من اين است كه هيچ عاملي روحم را راضي نمي كند گاهي اوقات پيش خودم فكر مي كنم كه به مذهب پناه بياورم و در خودم نيروي ايمان را پرورش بدهم. بلكه از اين راه به آرامش برسم اما خوب مي دانم كه ديگر نمي توانم خودم را گول بزنم روح من در جهنم سرگرداني مي سوزد و من با نا اميدي به خاكستر آن خيره مي شوم و به زن هاي خوشبختي فكر مي كنم كه توي خانه ي شوهريشان با رؤياهاي كودكانه اي سرگرم اند و با لذت خوشگذراني هاي گذشته هاشان را نشخوار مي كنند. 
پرويز خيلي نوشتم؛ همه اش هم مزخرف. اما تو مرا ببخش چون خيلي ناراحت هستم. از حال كامي بخواهي بد نيست و من كمتر به ديدن او مي روم چون اين موضوع هم مرا عذاب مي دهد و هم او را ناراحت مي كند. پذيرش من از دانشگاهي كه برايت گفتم رسيده. دو روز است كه رسيده و من مشغول اقدام براي گرفتن گذرنامه هستم نمي دانم بعضي چيزها را چه طور براي تو بنويسم من همه چيزم را مديون تو هستم و تو را تنها تكيه گاهم مي دانم تا به حال براي تو جز مزاحمت هيچ سود ديگري نداشته ام. آه آرزويم اين است كه روزي بتوانم به نوبه ي خودم در زندگي تو مؤثر باشم و به تو خدمتي بكنم. تو اگر مي خواهي و مي تواني به من كمك كني بايد زودتر اقدام كني. خيلي زود براي اين كه من وقت خيلي كم دارم و به علاوه گرفتن دلار زياد آسان نيست. پرويز تو دعا كن من بروم. بلكه بتوانم خودم را از اين يأس و نوميدي شديد نجات بدهم. جواب نامه ي مرا خيلي زود بنويس و برايم روشن كن كه آيا مي توانم به حرف هاي تو تكيه كنم يا نه. البته تا به حال اين طور بوده ولي شايد در اين مورد اشكالي پيش بيايد. در مورد نامه ي من كه نوشتي گم شده من خودم هم ناراحت هستم. البته مطلب مهمي نبود تقريبا خيلي شبيه به نامه هاي ديگرم بود. ولي خوب باز هم خوب نيست كه به دست ديگران بيفتد تو تحقيق كن شايد پيدا بشود. پرويز جان فراموش نكن كه در نامه ات با من صريح صحبت كني و اگر مي تواني همان طور كه گفتي به من كمك كني بنويس كه كي اقدام مي كني من خيلي ناراحت هستم كه اين حرفها را براي تو مي نويسم اما تو مي داني كه جز تو كسي را ندارم و به علاوه اميدوار هستم كه روزي بتوانم جبران كنم منتظر نامه ي تو هستم. آرزويم خوشبختي توست و دوستت دارم. 
تو را مي بوسم. 
فروغ