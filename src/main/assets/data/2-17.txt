نامه ي شماره 4
پرويز عزيزم امروز از تو دو نامه براي من رسيد. نامه ي اولي صبح زود رسيد نامه ي دومي حالا كه من از راه رسيدم يعني 2 بعد از ظهر اما من نمي دانم بري تو چه بنويسم. من اين قدر توي دامن مامان گريه كردم كه حالا چشم هام مي سوزه. براي من جواب دادن به محبت هاي تو مشكله اما از ناتواني خودم هم رنج مي برم. پرويز تو زيادتر از حد استطاعت ات به من كمك كرده اي من مي دانم كه تو به خاطر من مقدار زيادي به قرض هايت اضافه شده و همه جا هم مي گويي فروغ مهرش را به من بخشيد در حالي كه عملا اين طور نيست كاش مهرم را به تو نمي بخشيدم و تو را اين قدر ناراحت نمي كردم و به قرض هايت اضافه نمي كردم اما پرويز قسم مي خورم به خدا از ته قلبم و با تمام وجودم مي گويم فقط تو را دوست دارم و روحم مال توست وقتي به تو فكر مي كنم حس مي كنم كه براي من ديگر هيچ چيز وجود ندارد كه بتوانم آن را جايگزين عشق تو كنم. دلم مي خواهد كه تو را خوشبخت كنم. دلم مي خواهد وجود من در زندگي تو اثري داشته باشد كه منجر به سعادت تو بشود. اما ناتواني ام را به خوبي مي فهمم. 
پرويز من مي خواهم از اينجا بروم براي اين كه اينجا ماندن و شب و روز با خاطرات تو و اشيايي كه تو آنها را لمس كرده اي سر و كار داشتن اعصاب مرا خرد كرده. وقتي زن و شوهرهاي جوان و خوشبخت را مي بينم لااقل تا يك هفته مثل ديوانه ها هستم شب ها خوابم نمي برد اقلا روزي دو سه مرتبه مي روم سراغ يادگارهايي كه از تو دارم وقتي توي چشم هاي كامي نگاه ميكنم مي خواهم فرياد بزنم. وقتي به علت وجود او به عشقي كه پيكرهاي ما را به هم پيوست مي انديشم قلبم از حسرت سوزاني انباشته مي شود. پرويز من نمي خواهم به تو فكر كنم من براي اين كه تو را فراموش كنم خودم را از بين بردم. اما تو روز به روز براي من زنده تر و با معني تر مي شوي من تو را در كامي مي بينم و تا چشم هاي من به روي او باز مي شود ياد تو هم مرا آزار خواهد داد. پرويز جانم در اين روزهايي كه هيچ كس به فكر من نيست و هيچ كس تلاطم روح مرا نمي تواند درك كند تنها تو هستي كه مرا به گريه مي اندازي زيرا حس مي كنم كه چشم هاي تو از فرسنگ ها راه دور نگران من است ديشب پيش خودم فكر مي كردم كه اگر بميرم همه راحت مي شوند و شايد پيش پاي تو هم راهي به سوي آسايش و خوشبختي گشوده شود براي اين كه با اين ترتيب كه حالا هست من براي تو جز مزاحمت و مغشوش كردن وضع زندگي ات هيچ حاصلي ندارم. وقتي نامه هاي تو مي رسد وجود من مثل شمعي از شرم مي گدازد. تو اين قدر خوب و من اين قدر بدا... خدايا اگر تو مرا مي كشتي بهتر بود چون من قدرت تحمل خوبي را ندارم. پرويز من از حق شناسي لبريز شده ام مي خواهم توي خيابان ها فرياد بزنم كه مرا بكشيد مرا بكشيد. من به كسي بدي كردم كه مثل فرشته ها پاك بود. پرويز من نمي دانم براي تو چه بنويسم لب هاي من خاموش مي ماند و من نمي توانم به تو بفهمانم كه چه قدر در مقابل تو خودم را كوچك و حقير مي بينم. من دلم مي خواهد تو معني حرف هايم را بفهمي. من دوستت دارم. نه براي اينكه به من كمك مي كني نه براي اين كه مواظبم هستي نه براي اين كه به من پول مي دهي. نه پرويز براي اين كه فهميده ام كه خوب هستي و عظمت روح تو را هيچ كس نمي تواند داشته باشد. من به تو ثابت مي كنم كه برايم مرد ديگر وجود ندارد. من به تو ثابت مي كنم كه بعد از تو همه چيز برايم تمام شده و اگر كسي بتواند دوباره به من خوشبختي ببخشد تو هستي نه ديگري. من به تو ثابت مي كنم كه براي عشق به تو و عشق به كارم زندگي مي كنم. پرويز سرم گيح مي رود حالا اين هم مرضي تازه شده. من هر جا باشم و هر چه قدر زندگي كنم باز مال تو هستم و روحم نزديك توست. كاش مي دانستم كه تو حرفم را باور مي كني. حال من بد نيست فقط همان طور كه برايت نوشته ام خسته هستم و دلم مي خواهد بروم. برايم جواب دادن به مطالب نامه ي تو و قبول فداكاري هاي تو خيلي مشكله ولي تو خودت مي داني كه چه قدر الان احتياج دارم به اين كه از اينجا بروم و لااقل خودم را با چيزي سرگرم كنم من از اين كه براي مادرت جريان را ننوشته اي خيلي از تو تشكر مي كنم. برايم خيلي مشكل بود. يعني خجالت مي كشيدم. حالا براي تو درست مي نويسم كه چه مخارجي دارم و چه قدر پول دارم. در ضمن فراموش كردم بنويسم كه پولي را كه فرستاده بودي مدتي پيش دريافت كردم و از تو باز هم تشكر مي كنم. 
من قرار است بابت چاپ كتاب از امير كبير 2500 تومان بگيرم كه البته همه را يك مرتبه نخواهد داد و شايد بتوانم در حدود 1000 تومان اول بگيرم و بقيه را قسطي مي دهد تو هم كه گفته اي 2000 تومان فعلا مي دهي در حدود 1500 تومان خرج مسافرت دارم يعني 300 تومان گذرنامه 100 تومان ماليات، 75 تومان ويزا در حدود 700 يا 900 تومان بليت هواپيما البته مال شركت هاي ايراني و كمي هم مخارج متفرقه من با 1500 تومان خرج سه ماه بعد باز قسط كتابم را مي گيرم يعني خرج سه ماه ديگر بعد اصلا پول ندارم ولي در عوض در عرض 6 ماه حتما يك كتاب براي چاپ آماده كرده ام و در ضمن زبان بلد شده ام و مي توانم آنجا كار كنم. 
اشكال كار من فقط اين است كه وقت خيلي كم دارم اگر بخواهم ديرتر بروم پولهايم خرج مي شود. اگر بخواهم به موقع بروم لازمه اش اين است كه پول هم زودتر به دستم برشد. براي اين كه الان گذرنامه ي من در اداره گذرنامه مانده جعفري تا چاپ كتاب تمام نشود به من پول نمي دهد و براي گرفتن گذرنامه هم بايد 300 تومان پول داد. من اگر پول هواپيمايم را داشته باشم يعني كتاب فروش زود بدهد مي روم و تو مي تواني ماهيانه مبلغي را كه مي خواهي به من كمك كني برايم بفرستي و فرش هايت را هم نفروشي. 
پرويز جان فعلا به مادرت بنويس كه اگر مي خواهد فرش بفروشد خيلي زود اين كار را بكند. من مي روم آن وقت بعدا اگر آنجا پول كم آوردم برايت مي نويسم. من تا اول تير بايد براي رفتن از اينجا 3000تومان داشته باشم. همين و اگر تو مي تواني زودتر برايم بدهي يك دنيا از تو ممنن مي شوم. 
من تخت و كمد كامي را مي خواستم بفروشم و با پولش براي او يك سه چرخه ي بزرگ بخرم ولي بعد پشيمان شدم براي اين كه ديدم خيلي كم مي خواهند بخرند و حالا همان جاست و علت فروش بي پولي من نبوده. پرويز جان منتظر جواب تو هستم. كار شناسنامه ام هم چون تو دير كردي درست شد. يعني از طلاقنامه استفاده كردم. پرويز جان ديگر خسته شدم. برايم زودتر نامه بنويس. 
می بوسمت
فروغ