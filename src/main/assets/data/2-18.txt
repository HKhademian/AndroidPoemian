نامه ي شماره ۵
پرويز عزيزم اميدوارم حال تو خوب باشد. امروز وقتي به منزل شما تلفن كردم مادرت گفت كه تو صبح رفته اي در حالي كه دخي ديشب به من گفت كه تو صبح جمعه نمي روي. من دلم مي خواست يك بار ديگر تو را پيش از رفتنت مي ديدم. چون ممكن است كه ديگر تا مدت مديدي ما نتوانيم يك ديگر را ببينيم. هر چند من هر جا باشم از تو دور نيستم و جسم و روحم حرارت و صفاي جسم و روح تو را احساس مي كند. پرويز خيلي حرف ها داشتم كه مي خواستم برايت بگويم. دلم مي خواست يك بار ديگر تو را مي بوسيدم و يك بار ديگر در چشم هاي تو نگاه مهربان و نوازنده ات را تماشا مي كردم. پرويز وجود تو باز زندگي مرا روشن كرده. حس مي كنم كه اميد به دوستي تو در من نيرو و حرارت تازه اي به وجود مي آورد. زمستان گذشته دور از تو بدون اميد ديدار مجدد تو و بدون اطمينان به ادامه ي دوستي تو روزهاي سختي را گذراندم اما از وقتي كه تو را دوباره ديدم حالم فرق كرده تو مي تواني در هر حال مايه ي خوشبختي من باشي دلم مي خواست اين قدرت را داشتم كه خنده را بر روي لب هاي تو جاوداني مي ساختم. دلم مي خواست در مقابل اين همه فداكاري و صميميت تو مي توانستم كار كوچكي انجام بدهم كه تو را خوشحال كند. پرويز افسوس كه وجودم ناچيز تر از آن است كه بتواند به تو خوشبختي ببخشد و افسوس كه شعله اي در من زبانه كشيده كه خاموش نمي شود و خودم هم اين قدرت را ندارم كه خاموشش كنم. با اين همه پرويز هر كجا كه باشم مال تو هستم. هنوز هم در تصورات خودم، خودم را آن دختر مدرسه ي شانزده ساله اي مي دانم كه در هاله اي از شرم و حياي دوشيزگي به سوي تو آمد و اولين بوسه هايش را به روي لب هاي تو ريخت. گويي زمان جريان خود را طي نكرده و زندگي پرده هاي رنگينش را به روي من نگشوده و آوار تلخي هايش را بر سر من فرو نريخته. هنوز هم تا چشم بر هم مي گذارم مثل اين است كه تو كنار كمد ايستاده اي و لب هايت روي صورت من گرمي مي ريزد و مرا مثل هميشه (فروغم) صدا مي كني. آره من هنوز هم فروغ تو هستم. هنوز هم همان فروغي هستم كه حتي از ديدن كفش هاي تابستاني تو كه رنگ كرم و قهوه اي داشت توي راهروي خانه ي مادرت حالم به هم مي خورد و مثل ديوانه ها فرار مي كردم. هنوز دوستت دارم مگر مي توانم فراموشت كنم. شب هاي توي رختخواب تنها هنوز هم مثل اين است كه تو كنارم دراز كشيده اي و داري سيگار مي كشي. چشم هاي مهربانت را مي بينم و سرم را توي بالش فشار مي دهم كه كسي صداي گريه ام را نشنود. پرويز نمي دانم به چه چيزي پناه بياورم تا بتوانم گذشته ام را در خودم بكشم. تو را خدا در من زنده مي كند. هر دقيقه و هر لحظه همين چند روز كه تو تهران بودي يك روز ناهار منزل يكي از دوستانم مهمان بودم. سه چهار نفر ديگر هم بودند. سر ميز يك مرتبه ياد منزل اهواز خودمان افتادم و اين كه بعضي شب ها من و تو مهمان داشتيم و با هم اتاق را درست مي كرديم. يك مرتبه گريه ام گرفت. همه ناراحت شدند ولي خودم نفهميدم چرا اين طور شد. شايد علتش اين بود كه روميزي آبي بود. مثل همان روميزي كه تو خريده بودي و من يادم افتاد كه چه قدر راجع به اين روميزي دقيق بودي. پرويز تو با من آميخته اي چه طور مي توانم فراموشت كنم. امروز خيلي ناراحت شدم. دلم مي خواست مي آمدم دم قطار تا تو تنها نبودي. نمي خواهم تو تنهايي را احساس كني به من بنويس چه كار كنم تا تو خوشحال بشوي. پرويز اگر همه ي هعه مرم را هم صرف آسايش تو كنم باز نتوانسته ام به محبت هاي تو جواب داده باشم دلم مي خواهد خوب باشم خوب باشم و مال تو باشم هر جا كه هستم مال تو باشم تا تو قبول كني كه من فطرتا بد نيستم ولي فقط براي مدت كوتاهي دچار اشتباه شده بودم. 
پرويز جانم من همان طور كه در تهران برايت گفتم تصميم دارم بروم يعني بايد 10 تير ايتاليا باشم. دو روز است كه به كلاس ايتاليايي مي روم و مدارك تحصيليم را هم امروز به وسيله ي سفارت ايتاليا به همان مدرسه فرستادم دلم مي خواهد وقتي بر مي گردم بتوانم زحمات تو را و فدكاري هاي تو را جبران كنم. پرويز چشم هاي من باز دو مرتبه درد گرفته و من ديگر اين برج از بس پول دكتر دادم خسته شدم. پيش يك زن قابله هم براي ناراحتي هاي خود رفتم. چون تو به من سفارش كرده بودي در هر حال مي بيني كه دارم براي تو حسابي درد دل مي كنم. اميدوارم در كارهاي اداريت موفق بشوي. تو مي تواني ناراحتي هايت را از هر نظر براي من بنويسي. چون انسان هميشه احتياج به اين دارد كه براي يك نفر درد دل كند. درست است كه ظاهرا من ديگر زن تو نيستم اما تو مي داني و خدا هم مي داند كه باز هم مال تو هستم و سراپاي وجودم متعلق به تو است و باز هم يادم نرفته كه تو ساعت ها توي اتاق راه مي رفتي و جريانات اداره را برايم تعريف مي كردي. پرويز حالا هم برايم بنويس و مطمئن باش كه خسته نمي شوم. 
پرويز جانم منتظر نامه ي تو هستم. زودتر بنويس من باز برايت نامه مي نويسم. امشب به همين جا ختم مي كنم. آرزو دارم روز به روز خوشبخت تر بشوي. از دور با شوق تو را مي بوسم. 
فروغ تو...