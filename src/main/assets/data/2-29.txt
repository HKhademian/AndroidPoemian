نامه ي شماره ۱۶
سه شنبه 18 تير 
پرويز عزيزم اميدوارم حالت خوب باشد. الان يك هفته است كه در رم هستم. حالم بد نيست و اما دارم خفه مي شوم. براي اين كه به شدت تنها هستم و جرأت هم نمي كنم با ايراني ها معاشرت كنم. براي اين كه خاطره ي خوبي از آشنايي با هيچ كدامشان ندارم. روزها مي روم به تماشاي شهر و شب ها توي اتاقم مي نشينم و كتاب مي خوانم يا چيز مي نويسم. روز اول كه اينجا آمدم آدرس يك دوست قديمي را كه در هنرستان با هم بوديم داشتم. گمان كنم تو هم بشناسي. او خواهر علي صدر است كه گويا با تو در نظام بوده. اتفاقا توي منزل او يك اتاق خالي بود كه من بلافاصله گرفتم و از حيث منزل خيالم راحت شد. اما از كارم برايت بنويسم. چون من دير حركت كردم براي سه ماه تابستان ديگر نمي توانم به دانشگاه بروم. من هم تصميم گرفتم اين سه ماه را زبان ياد بگيرم و بعد بروم مدرسه (سراميك) يعني كاشي سازي مدرن كه اينجا خيلي ترقي كرده و بعد هم طراحي روي پارچه ياد بگيرم كه در آينده بتوانم زندگيم را در تهران تامين كنم. زندگي اينجا خيلي گران است من يك اتاق گرفته ام ماهي 18000 لير يعني 180 تومان اگر بخواهم اتاق ارزان تر بگيرم پدرم در مي ايد يعني نه حمام دارد و نه گاز و به علاوه كوچك و كثيف است. خرج غذا هم چون صرفه جويي مي كنم با روزي 600 لير يعني 6 تومان مي شود تمامش كرد. بعد مي ماند خرج بيرون يعني تراموا و ديدن موزه ها و آثار تاريخي كه خيلي مي شود. در هر حال من به فكر هستم كه يك طوري خودم را اداره كنم كه بتوانم مدت يك سال اينجا بمانم. من از اينجا اصلا خوشم نمي آيد. اينجا زندگي روح ندارد و مردم خيلي ماشيني هستند. وقتي توي پارك هاي عمومي دختر ها و پسرها را مي بينم كه زيباترين و تاريك ترين لحظات عشقي را در نهايت عادي بودن مي گذرانند دلم مي خواهد فرياد بزنم. اينجا عشق يعني يك قلعه ي فتح شده و يا يك كتاب خوانده شده. هيجان معني ندارد و عشق در نهايت ابتذال است و من از اين وضع خيلي ناراحت هستم. دلم براي تو تنگ شده هيچ وقت خوبي هاي تو را فراموش نمي كنم و هر قدر بيشتر ميان مردم فرو مي روم و در آنها دقيق مي شوم بيشتر دوري تو را احساس مي كنم و بيشتر در مي يابم كه چه قدر نسبت به تو حق ناشناس و بي گذشت بوده ام. 
وضع روحيم بد نيست براي اين كه از سر و صداهاي تهران راحت شده ام و دور هستم از مردمي كه مثل اين كه با من دشمني هشتاد ساله داشتند اينجا هنوز شعر نساخته ام. براي اين كه مشغول فكر كردن به زندگي و پيدا كردن راه براي اداره ي زندگي هستم. اينجا مي خواستم بروم دوبلاژ فيلم يعني قبلا از من دعوت شده بود. اما ديدم محيط كثيفي است اين بود كه منصرف شدم. حالا بالاخره يك طوري مي شود و من مطمئنا گرسنه نمي مانم. آمدنم خيلي راحت بود با هواپيما از تهران آمدم شب را در بيروت بودم. بيروت شهر خيلي قشنگي است. رفتم تمام شهر را گردش كردم و صبح زود پرواز كردم و ساعت 5/11 درسيدم به جنوب ايتاليا آن جا با كمي ايتاليايي كه ياد گرفته ام آدرس ايستگاه راه آهن را گرفتم و بليت براي ساعت 5/8 شب خريدم تا شب كنار دريا نشستم. شب هم حركت كردم و صبح ساعت 5/8 رسيدم به رم و چون آدرس دوستم را داشتم بلافاصله سوار تكسي شدم و رفتم منزل او و اتفاقا اتاق خالي هم بود و من شانس آوردم اما خرجم خيلي شد يعني هر چه پول داشتم رفت. البته تا خدا هست زندگي هم يك طوري مي گذرد و نبايد در اين باره زياد فكر كرد. اما پرويز دلم مي خواست همان جا توي اهواز بودم و شب و روز وجود تو را در كنار خودم احساس مي كردم و كامي را به گردش مي بردم. خوشبختي در بلند پروازي نيست و آدم هاي قانع هميشه در زندگي راضي تر هستند. من كجا را گرفته ام و چگونه مي توانم ادعا كنم كه زندگي را فتح كرده ام. نه من ضعيف هستم و نمي توانم قبول كنم كه زندگي يعني شوهر و بچه و چشمم دنبال خيالات و آرزوهاي واهي است. حالا كه دارم اين نامه را براي تو مي نويسم توي پستخانه نشسته ام. يك مشت آدم هم دور من نشسته اند كه همه به كار خودشان مشغول هستند وقتي به آنها نگاه مي كنم پيش خودم فكر مي كنم كه از همه بدبخت تر هستم براي اين كه زندگي ام را گم كرده ام و حالا مي خواهم خودم را هم يك طوري گم كنم. ياد كامي قلبم را فشار مي دهد. نمي توانم دوري اش را با اين خونسردي تحمل كنم هر شب تا يك فصل گريه نكنم خوابم نمي برد تقصير خودم بود كه زندگيم اين طور شد. اما نمي دانم چرا؟ پرويز به خدا هيچ وقت از جلوي چشمم دور نمي شوي. نمي توانم مرد هاي ديگر را دوست داشته باشم و مرد ها برايم كثيف و مسخره هستند و وقتي به من نگاه مي كنند دلم به هم مي خورد و مي خواهم بروم و گلويشان را فشار بدهم. دلم مي خواست تو بودي و تو را روي سينه ام فشار مي دادم و يك دامن گريه مي كردم و دو مرتبه با تو به اهواز بر مي گشتم و زن خوبي مي شدم اما افسوس كه تو از من خيلي دوري و زندگي ما از هم جدا شده. بي آنكه قلب هايمان يك ديگر را فراموش كرده باشند پرويز برايم نامه بنويس خيلي زياد اقلا هفته اي دو مرتبه دلم مي خواهد تو خوشبخت باشي دلم مي خواهد تو در زندگي به هر چه كه مي خواهي برسي چون دوستت دارم. از ته دل دوستت دارم و از رفتار گذشته ام به شدت شرمسارم. پرويز از كامي برايم بنويس و خواهش مي كنم زودتر به تهران برو كه او تنها نباشد. 
از دور تو را مي بوسم. 
فروغ 