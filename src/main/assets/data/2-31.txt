نامه ي شماره ۱۸
سه شنبه 8 كتبر 
پرويز نمي دانم چرا باز دارم براي تو نامه مي نويسم. امروز بعد از يك ماه كاغذ مامان آمد و از حال كامي با خبر شدم. شايد من حق نداشته باشم كه از او بپرسمم و او را مال خود بدانم اما آيا مي تواني منكر حس مادري من بشوي. پرويز وقتي نقاشي هايي را كه او برايم كشيده بود ديدم خيلي گريه كردم. حالم خوب نيست. اينجا در تنهايي روز به روز روحيه ام خراب تر مي شود. به خصوص كه نداشتن پول و آشفتگي زندگي و در به دري بيشتر خردم كرده. سه ماه است كه اين جا هستم اما به قدر سه سال در نظرم جلوه مي كند. مي خواهم چشم هايم را روي هم بگذارم و خودم را در تهران و پيش كامي ببينم تو مرا فراموش كردي به تو حق مي دهم من شايسته ي هيچ گونه محبت و ترحمي نيستم. من يك آدم بد بختي هستم كه روح سرگردانم هر لحظه مرا به يك طرف مي كشد و سرانجام مي دانم كه جايم كجاست. اينجا زندگيم شوم و وحشتنتك است و الآن سه ماه است كه مريض هستم و دم نمي زنم تو مي داني كه وقتي هم كه تهران بودم بعد از زاييدن هميشه وضع رحم من خراب بود و معالجه مي كردم. از وقتي كه آمده ام اينجا از همان روزهاي اول حس كردم كه حالم دارد روز به روز بدتر مي شود فقط توانستم يك مرتبه پيش دكتر بروم و گفت تخمدان هايت ورم و چرك كرده و اين تازه نيست. شايد يك سال است و تو متوجه نشده اي و بايد زود معالجه كني اما پرويز چه طور مي توانستم هر دفعه 30 تومان پول دكتر بدهم و نسخه هاي گران گران بخرم. گفتم به درك حالا مي گويم به درك بعد هم خواهم گفت به درك من فقط بايد بميرم. وقتي خوشبختي مي رود بگذار براي هميشه برود. حالا ديگر گاهي اوقات از شدت درد مي خواهم فرياد بكشم اما همه چيز را تحمل مي كنم. شايد مرگم زودتر برسد و مرا راحت كند. وقتي همه از من رو گردانده اند وقتي يك ماه يك ماه از حال بچه ام خبر ندارم وقتي تو كه تنها تكيه گاه من بودي به من پشت كرده اي ديگر زندگي را مي خواهم چه كنم. پرويز شايد تو حرف هايم را باور نكني شايد مرا دروغگو و بدجنس و حقه باز بداني اما من فقط خيلي بدبخت هستم همين و تنها گناهم اين است كه خيلي زود وارد زندگي اجتماعي شدم. يعني وقتي كه دخترهاي ديگر توي خانه اسباب بازي مي كنند و ظرفيت تحمل حقايق زندگي را نداشتم و حالا شكست خورده و بدبخت اين گوشه ي دنيا افتاده ام و مطمئن هستم كه اگر هم بميرم از گرسنگي از مرض از بدبختي و از نااميدي، هيچ كس خبر نخواهد شد. پرويز بيشتر از اين نمي نويسم نمي توانم بنويسم تو را قسم مي دهم جان كامي و به ياد روزهايي كه با هم زندگي مي كرديم و همديگر را دوست داشتيم و حالا حسرت يك لحظه اش را مي خورم اگر من بدي كرده ام مرا ببخش من عوض شده ام خيلي عوش شده ام من بچه بودم و حالا زندگي سخت مرا حيران كرده پرويز گذشته را فراموش كن و به خاطر اين كه من لااقل بتوانم اينجا با فكر راحت درس بخوانم گاهي اوقات براي من از حال كامي بنويس و مثل گذشته با من دوست باش پرويز من نمي خواهم به ديگري تكيه كنم من مي خواهم هميشه تو را داشته باشم اگر مي خواهي زن هم بگيري باز هم بگير. اما دوست من باش به خدا همين قدر راضي هستم. فقط يك نامه برايم بنويس بنويس كه چرا با من قهر كرده اي پرويز تو را قسم مي دهم فقط يكي بعد ديگر از تو هيچ چيز نمي خواهم من نمي توانم رابطه ام را با گذشته ام قطع كنم من هميشه خودم را مال تو و كامي مي دانم بگذار من لااقل با اين اميد دلخوش باشم بگذار من هم يك لحظه زندگي كنم پرويز به خدا مريض و بدبخت هستم و تو نمي تواني بفهمي كه چه قدر به تو احتياج دارم تو را به مرگ كامي برايم نامه بنويس. 
فروغ