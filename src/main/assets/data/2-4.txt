نامه ي شماره ۱۴
پنج شنبه 4 مرداد
 پرويز عزيزم امروز و ديروز از تو نامه داشتم و از قراري كه نوشته اي حالت خوب شده آرزويم اين است كه هميشه سلامت باشي از حال ما بخواهي خوب هستيم و فقط انتظار آمدن تو را مي كشم. در نامه هايت از من اظهار رضايت كرده اي البته من هميشه ميل دارم كه رعايتنظر تو را كرده باشم ولي تو هم بايد فكر كني كه زياد مرا محدود نسازي زيرا من حتي اگر هم احتياج به آزادي نداشته باشم همين فكر آزادي و تلقين آزادي مرا شخصيت مي بخشد. و به من كمك مي كند و مرا تشويق مي نمايد. پرويز عزيزم كتابم در هفته ي اينده حتما منتشر خواهد شد. راجع به فريدون كار نمي دانم برايت چه بنويسم. او مرد شريفي است و تو نبايد به او فكر بدي داشته باشي او از آمدن من توسط مادرت مطلع شده يعني همان شبي كه ما آمديم به منزل شما تلفن كرده بود و خانمت هم گفته بود كه آمدند و به من هم تلفن كرده و من ناچار هستم كه راجع به كار كتابم با او صحبت كنم. البته من بيش از اين يكي دو بار با او صحبت نكرده ام و اگر من بخواهم نه با او كه اين كار را به عهده گرفته صحبت كنم و نه با اميركبير تماس بگيرم آن وقت بعد از اين كه كتابم چاپ شد و پر از غلط بود چه كاري از دست من بر مي آيد. همچنان كه اگر براي من يك نسخه نفرستاده بودند همان طور با غلط چاپ مي شود. البته پرويز من تو را دوست دارم در اين هيچ شكي نداشته باش ولي تو هم با من طوري رفتار كن كه عادلانه باشد. مي بيني كه راجع به من تازگي ها حرفي زده نمي شود و دليلش اين است كه فريدون كار جوان نجيبي است و همه جا از من دفاع مي كند. البته حالا نمي توانم جريان را به طور مفصل براي تو بنويسم ولي در آينده وقتي آمدي هر چه بپرسي جواب خواهم داد. پرويز من تو را دوست دارم و بي نهايت علاقه دارم كه زندگي ام را با تو ادامه بدهم و مي دانم كه اگر از تو جدا بشوم خاطره ي عشق و محبت تو پايان عمر مرا رنج خواهد داد. ولي چه كنم تو انصاف داشته باش. من تا آنجا كه مي توانم دستورات تو را به كار مي بندم مجله ي سخن از من دعوت كرد نرفتم. دانشوران را هم كه نوشتم اينجا مرتب به وسايل مختلف براي ديدن من اقدام مي كنند ولي من به خاطر تو و به خاطر اين كه فكر مي كنم بعدها همه چيز برايم فراهم خواهد شد معذرت مي خواهم. راجع به پول كتابم چند روز پيش اميركبير تلفن كرد كه براي گرفتن حق التأليف بروم من هم رفتم بابت 1200 جلد 720 تومان به من پول داد كه 600 تومان آن را بلافاصله به بانك گذاشتم و 50 تومان كتاب گرفتم يعني قرار شد 5 جلد كتاب خودم را از قرار جلدي 5 تومان يعني با 1 تومان تخفيف به خودم بدهد و بعد يك (ويس و رامين) گرفتم 15 تومان يك گلستان سعدي 15 تومان 70 تومان باقي مانده را هم براي خودم كمي چيز خريده ام و دارم و چون از پارسال 140 تومان قرض داشتم و به تو هم گفته بودم 100 توماني را كه از حائري طلب داريم يعني فريدون كار گرفته به او گفتم كه ببرد و به مامانم بدهد و 40 تومان فرامرز را هم مي خواهم بدهم و به قرضم و خلاصه مامانم مي گفت كه او پول را آورده و دم در داده و پرويز جان خلاصه ممكن است يك كمي ولخرجي كرده باشم ولي به خدا 600 تومان مال تو هر كاري مي خواهي بكن. پرويزم ديگر خسته شدم اميدوارم تو زودتر بيايي. 
تو را مي بوسم. 
فروغ 