نامه ي شماره ۱۵
جمعه ۵ مرداد
پرويز محبوبم من تازه امروز از منزل پوران مراجعت كردم برايت نوشته بودم كه پوران سخت مريض است و چون تنها بود و احتياج به كمك و پرستاري داشت من ناچار به آنجا رفتم. تو به من گفته بودي كه كمتر به آنجا بروم و شب نمانم ولي پرويز عزيز من اين يك مورد استثنايي بود و من ناچار بودم بروم زيرا او به كمك احتياج داشت ولي حالا كه امروز الحمداالله حالش بهتر شده من برگشتم. تقريبا سه روز آنجا بودم اميدوارم تو از اين حيث مرا ملامت نكني. در اين دو روز بسيار سعي كردم براي تو نامه اي بنويسم ولي فرصت پيدا نكردم مجبور بودم از او مواظبت كنم ولي حالا كه برگشته ام برنامه ي گذشته را تعقيب مي كنم نامه اي براي من فرستاده اي و نوشته اي مبلغ 550 ريال پول برايم داده اي هنوز كه به دستم نرسيده چون اين سه روز اينجا نبودم و پستچي كاغذ را به بچه ها نداده. شايد امروز بيايد ولي پرويز من فكر مي كنم موضوع اسكناس 50 ريالي اشكالي نداشته باشد چون لايحه 2 ماه تمديد مدت جمع آوري اسكناس ها در مجلس سنا تصويب شده و گذشته از اين پكت هايي كه تا روز 31 تير به پستخانه رسيده همه را به بانك ملي فرستادند تا اسكناس ها را خرد كنند و من اميدوارم پكت من هم جز همين پكت ها باشد. اگر اين طور باشد ديگر احتياج به توصيه هاي تو ندارم ولي در عين حال از اين كه تو كار را براي من آسان كرده اي تشكر مي كنم. 
پرويز خبر خوشي براي تو دارم. آه نه براي تو چون به تو مربوط نيست. ولي چون مرا خوشحال كرده فكر مي كنم تو هم خوشحال شوي. من 8 ماه ديگر خاله مي شوم حالا مي فهمي مرض پوران چه بود؟ من بسيارخوشحالم. 
پرويز من... ديشب خواب تو را ديدم هر شب خواب تو را مي بينم هر شب خواب مي بينم كه آمده اي امروز صبح وقتي از شميران بر مي گشتيم سراسر راه را به تو فكر مي كردم. بيهوده آرزو مي كردم كه اي خدا خواب من تعبير شود و وقتي به خانه مي رسم پرويز را در آنجا ببينم ولي افسوس تو نبودي هيچ چيز جز يك سكوت ملال انگيز و خشم آور انتظار مرا نمي كشيد. پرويز چه قدر اين دوري طولاني و وحشتناك شده است اين آرزو دارد قلب مرا مي خورد. قلب مرا خون مي كند. آرزوي ديدن تو در آغوش فشردن تو بوسيدن تو. چرا نمي توانم مثل هميشه تو را در كنار خود داشته باشم؟ چرا نمي توانم سرم را روي سينه ي تو بگذارم و غم هاي دلم را فراموش كنم. روزها با سردي و خاموشي مي گذرد هر روز آفتاب را مي بينم و جنب و جوش زندگي را در اطراف خود حس مي كنم ولي مثل اين است كه اين آفتاب به روي همه مي تابد جز من مثل اين است كه زندگي مرده و من بيهوده زنده هستم از زندگي ديگران دزديده ام. چه فايده دارد من اين چيزها را براي تو بنويسم مگر تو نمي گويي كه عشق بايد در سينه پنهان گردد. من اگر بگويم تو را دوست دارم تو خواهي گفت مي دانم. و باز اعتراض مي كني باز سه صفحه كاغذ را سياه مي كني و سرانجام نتيجه مي گيري كه در عشق خود گم شده ام و خود بين هستم. بايد اين ناله را خفه كرد. بايد به حرف تو گوش داد. ولي بهتر است تو به نامه هاي خودت هم توجه كني تو هم مثل من هستي و من مي توانم در برنامه ي تو لااقل سه بار جمله ي تو را دوست را پيدا كنم تو فقط اعمال مرا مي بيني. اگر اين بد است براي همه بد است. 
بديش اين جا ست كه تو به همه چيز حتي به عشق از دريچه ي يك آدم 28 ساله نگاه مي كني و انتظار داري كه من هم اين طور باشم و يك شبه راه صد ساله بپيمايم من دوست دارم كه دختر عاقلي باشم و با همه ي فكر و عقلي كه در اين سن دارم سعي مي كنم تا اعمالم خوب و مطابق ميل تو باشد اگر كسي به من بگويد بچه من عصباني مي شوم ولي تصديق كن كه نمي توانم به قدر يك زن 28 ساله از لحاظ فكري پير شوم و تجربه داشته باشم اعمال من با سن من متناسب است و اگر خطايي مرتكب شوم البته از نظر تو خطايي مرتكب شوم سزاوار سرزنش و ملامت نيستم و كسي نمي تواند بگويد كه من بد هستم چون من آن كار را با علم به اين كه بد است انجام نداده ام. البته اگر مي توانستم تشخصي بدهم بد است. نمي كردم. تو امروز تجربه ات از من بيشتر است من عقايد و افكار تو را محترم مي شمارم و به آنها ايمان دارم ولي من موقعي مي توانم آنها را قبول كنم كه تو مرا در ارتكاب عمل بدم گناهكار نداني و پيوسته نگويي كه خودبين هستي خودخواه هستي حق ناشناس هستي و هزار چيز ديگر هستي. تو وقتي مي خواهي درباره ي من قضاوت كني نشاط و حرارت جواني و غرور و حساسيت مرا كه آن هم مخصوص دوران جواني است درنظر بگير و آن وقت بگو چه زن بدي دارم. خودت را به ياد بياور كه در اين سن چگونه فكر ميكردي و چه حالاتي داشتي بعد مرا با خودت مقايسه كن آن وقت مي فهمي كه من بد نيستم. من فقط بديم اين است كه در موقع نامه نوشتن اخلاق تو را در نظر نمي گيرم. 
پرويز عزيزم من روز 2 مهرماه انتظار تو را دارم من اين روز را ديشب در خواب ديدم و هنوز لذت عجيب و مست كننده ي اين خواب در وجود من باقي ست. هنوز مثل اين است كه صورت تو جلوي صورت من قرار گرفته و من چشمان تو را مي بينم و گرمي نفس تو را احساس مي كنم. مثل اين است كه موهاي سياه تو را با دست پريشان مي كنم خودم را در بغل تو مي اندازم و مي خندم گريه مي كنم ناله هاي شاد من در ميان دو لبم مي لرزد مثل اين است كه من و تو با هم توي كوچه راه مي رويم و تو آن كت تابستاني و روشن را به تن داري و لبخند مي زني آه خداي من ديشب چه شب شريني بود تا صبح با تو بودم در آغوش تو خفته بودم كاش اين شب تمام نمي شد و كاش رؤياي من حقيقي بود من پيوسته در خواب با احتياط از خودم مي پرسيدم ايا خواب هستم يا بيدار و بعد در خواب بر بيداري خودم مطمئن مي شدم و تصور مي كردم بيدار هستم و شب تا صبح يك لحظه خنده لبان تو مرا ترك نكرد من ديشب تا صبح صورت خندان تو را ديدم. مثل اين كه فريادي در دلم هست كه خاموش نمي شود مثل اين كه همه ي وجود من در خيال تو گم شده و اين صدا فريادي ست كه از قلب بدبخت من بر مي خيزد كه از دست خيال تو فشار آرزوي تو غم دوري تو و اشتياق ديدارتو به فرياد آمده است اين صدا درد است ناله است هيجان و فشار است و هر زمان رنگي دارد. احساس مي كنم كه ديگر اين زندگي برايم تحمل ناپذير شده است همه ي ذرات وجود من تو را مي خواهند اين زندگي به جاي اين كه رفته رفته برايم عادي شود رنج آور شده است من پيوسته انتظار تو را مي كشم و فقط از خدا تو را آرزوي مي كنم. 
تو را مي بوسم. 
فروغ 