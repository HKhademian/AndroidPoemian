نامه ي شماره ۱۷
یکشنبه 9 مرداد 
پرويز عزيزم اميدوارم حالت خوب باشد ديروز و امروز باز نامه ي تو برايم رسيد از اين كه برايم زياد نامه مي نويسي ممنون هستم وقتي نامه هاي تو براي من مي رسد تمام غم و اندوهم را فراموش مي كنم و به قدري نامه هاي تو روي من مؤثر است كه گاهي اوقات اگر افكار غلطي هم دارم به كلي از مغزم فرار مي كنند و در خودم احساس آرامش و صفاي باطن مي كنم پرويز دوستت دارم همان طور كه برايت نوشتم مثل بچه اي كه مادرش را دوست دارد و به مادرش احساس احتياج مي كند تنهايي روح مرا مي جود و افكارم را باطل و فاسد مي سازد تمام ناراحتي هاي فكرم مال تنهايي است وقتي تنها هستم و كسي نيست تا افكار پاك و سالم به من تلقين كند آن وقت دست و پا بسته اسير افكار عجيب خودم مي شوم كه يك وقت مي بينم كه ديگر هيچ قدرت مقاومت ندارم مي بينم از زندگي سيرم حس مي كنم كه همه به من با چشم تحقير نگاه مي كنند و به نظرم مي رسد كه وجودم عاطل و باطل و باعث ننگ و ناراحتي است آن وقت رنج مي برم و پيش خودم نقشه مي كشم كه همه را از دست خودم راحت كنم از لحن نامه ات فهميدم كه نامه هاي اخير مرا خوانده اي و ناراحت شده اي. پرويز مرا ببخش. مگر من مي توانم تو را ترك كنم. مگر من مي توانم تو را دوست نداشته باشم. با همه ي وجودم تو را طلب مي كنم و دلم مي خواهد بميرم و ديگر دچار اين ماليخوليا و عذاب فكري نشوم. پرويز گاهي اوقات زندگي برايم مثل يك كابوس تلخ و كشنده مي شود. دلم مي خواهد حرف هايم را باور كني دلم مي خواهد مرا آن طور كه دلم مي خواهد دوست داشته باشي. حالا كه دارم اين نامه را براي تو مي نويسم اشك از چشم هايم مي ريزد و نمي دانم چرا گريه مي كنم. هميشه همين طور هستم حتي وقتي مي خواهم حرف هاي روزانه ام را بزنم بغض گلويم را مي گيرد. بدون شك عاملي هست كه مرا رنج مي دهد ولي خودم نمي فهمم. هيچ علت حالات و روحيات عجيب خودم را نمي فهمم ديشب نشسته بودم فكر مي كردم و پيش خودم گفتم حتما علتش اين است كه تنها هستم و تنهايي باعث تفكر و ناراحتي من شده. تو زودتر بيا چه فايده دارد آخر شهريور. تو زودتر بيا و در عوض ما هم بعد از يك ماه كه مرخصي تو تمام شد با تو مي آييم آن جا زندگيمان راحت تر است. آرامش دارد و من و تو هستيم و من و تو، پرويز جانم به خدا و به جان كامي جز تو هيچ كس را دوست ندارم و هيچ چيز نمي تواند جاي تو را در قلب من پر كند من اگر از تو جدا بشوم خودم را مي كشم. نه اين كه فكر كني دروغ مي گويم. محبت تو در رگ و پي من ريشه دوانده و بارها تا مرحله آخر جدايي هم توانسته ام استقامت كنم ولي در آن دم آخر با يك حرف يا يك نگاه صميمانه ي تو رشته ي همتم از هم گسسته و باز مثل ديوانه ها به دامن تو پناه آورده ام. چه كسي مي تواند محبت مرا به تو انكار كند اگر گاهي اوقات ديوانه مي شوم و حرفهاي پرت مي زنم مرا ببخش من حس مي كنم كه اعصابم خسته و فرسوده شده و احتياج به استراحت و آرامش دارم. پرويزم نوشته بودي بروم آبله بزنم من كامي را هفته ي پيش بردم و آبله كوبيدم ولي خودم هنوز نكوبيده ام و تصميم دارم خودم بروم و بكوبم موهايم را هم سياه كرده ام و اين طور كه بچه ها مي گويند از اول بهتر شده و خودم هم راضي هستم دو تا پيراهن خيلي قشنگ هم خريده ام كه هنوز ندوخته ام. راجع به كتابم ديروز از اميركبير تلفن كردند كه كتاب تمام شده و اجازه ي انتشار بدهيد من هم گفتم كه ديگر خودتان مي دانيد و گويا فردا منتشر بشود. يك جلد براي تو خواهم فرستاد خودم 10 جلد كتاب مي گيرم كه مي خواهم بين دوستانم قسمت كنم. اول گفتم 5 جلد بعد ديدم 5 جلد خيلي كم است و خلاصه نزديك 80 تومان از حق التاليفم را كتاب گرفتم يعني 10 جلد كتاب و دو جلد هم سعدي و ويس و رامين. پول از فرامرز هنوز نگرفته ام وقتي آمد مي گويم بدهد بقيه پولم هر چه ماند. تو كت و شلوار بخر و براي كامي سه چرخه مي خرم. تو را مي بوسم من هميشه مال تو خواهم بود. 
فروغ