نامه ي شماره ۱۸
چهارشنبه 14 مرداد 
پرويز عزيزم دو سه روزي است كه از تو نامه ندارم باز گمان كنم مرا فراموش كرده اي. در هر حال اميدوارم حالت خوب باشد من كه هيچ حوصله ندارم و به قدري خسته هستم كه نمي دانم به چه ترتيب خودم را مداوا كنم آمدن تو هم كه مرتب به تأخير مي افتد. امروز رفتم پيش مامان از صبح همه ي بچه ها بودند و جاي تو مي افتد امروز رفتم پيش مامان از صبح همه ي بچه ها بودند و جاي تو خالي بد نگذشت نشستيم و از همه جا صحبت كرديم و كامي هم با مهرداد شمشير بازي مي كرد و خلاصه مهرداد او را به خوبي تربيت مي كند. پرويز جانم ديروز صبح رفته بودم براي خانمت بعضي چيزها بخرم توي خيابان دكتر طاهري و خانمش را ديدم و مدتي صحبت كردم و دكتر طاهري مرا دعوت كرد و من گفتم كه چون تنها هستم معذرت مي خواهم و خلاصه آخر گفت كه براي تو بنويسم آن ورقه اي را كه قرار بود براي او بفرستي زودتر بفرست و چند مرتبه سفارش كرد كه حتما بنويسم و تو هم مي داني كه آن ورقه چيست و خواهش مي كنم كارش را زودتر انجام بده كه بعدا گله نكند. كمي بالاتر پروين معاصر را ديدم بعد هم خانم مهندس نادري را بعد هم خود مهندس را و خلاصه تمام آشناهاي اهوازيمان را ملاقات كردم هواي تهران دو سه روز است آن قدر گرم شده كه من هميشه پيش خودم مي گويم صد رحمت به اهواز. باور كن امروز درست مثل شرجي هاي اهواز هوا چسبندگي دارد و تنفس مشكل است و گويا پيش بيني كرده اند كه در هفته ي آينده گرما به حد نصاب خواهد رسيد من پيش خودم فكر مي كنم كه با اين نسبت اهواز چه قدر گرم است و بعد ناراحت مي شوم اميدوارم اين طور نباشد و تو زياد گرما نخوري اين طور كه خودت نوشته اي هوا خوب است و آرزوي من هم اين است كه تو هميشه در زندگي ات راضي باشي و دور از من ناراحت نشوي پرويز از اين كه نوشته اي وضع غذا و لباست خوب نيست به خدا من ناراحت هستم من چه مي توانستم بكنم حالا كه تو مي تواني يك كلفت بياوري كه براي تو غذا درست كند و لباس هايت را هم بدهي لباس شويي گويا قرار بود تو بروي ناهارها منزل اهدايي و من به اين اميد كه آنجا از تو پذيرايي خواهند كرد دلخوش بود در هر حال تو خودت به اوضاع آشنا هستي و اميدوارم زياد به تو سخت نگذرد پرويز جانم براي من بنويس ببينم آيا خودنويس پيش تو است يا نه چون من خودنويس را از اهواز نياوردم و اين طور كه از خط نامه هايت معلوم است گويا بايد آنجا مانده باشد پرويز جان از حال من بخواهي خودم هم نمي دانم چه بنويسم آيا خوب هستم؟ نه. آيا بد هستم؟ آن هم نه. قدرمسلم اين است كه من هيچ وقت نمي توانم از زندگي راضي باشم چون در آن صورت زندگي برايم لطفي نخواهد داشت. حالا نمي دانم تو چه فكر مي كني مي دانم كه تو از لحاظ طرز فكر با من از زمين تا آسمان فرق داري من از كوچكي با ماليخولياي خودم بزرگ شده ام و خو گرفته ام حالا مشكل است كه بتوانم حقايق زندگي را مثل تو استقبال كنم براي من همه چيز جنبه ي رؤيايي و وهم آلودي دارد و من وقتي در زندگي حقيقي جلوه ي افكارم را نمي جويم باز هم به دامن افكار خودم پناه مي برم و در آن دنيايي كه مي سازم و دوست دارم زندگي مي كنم اين هم يك طرز فكر است و گمان نمي كنم براي تو ضرري داشته باشد خيلي مزخرف نوشتم زودتر بيا به خدا دلم تنگ شده و به علاوه تنهايي سخت ناراحت كننده است. 
پرويزم چند روز پيش كه رفتم خيابان براي كامي يك سه چرخه ديدم با برداشتن يكي از چرخهاي عقبش و با عوض كردن جاي چرخ ديگر تبديل به دوچرخه مي شود و بسيار قشنگ و مستحكم است قيمتش را هم مي گفت 190 تومان ولي البته در موقع خريد حتما مي شود ارزان تر خريد. دلم مي خواست براي او مي خريدم چون اگر يادت باشد در اهواز به تو گفتم كه مي خواهم براي كامي سه چرخه بخرم حالا نظر تو چيست. گفتم بهتر است براي تو هم بنويسم. البته راجع به اين موضوع اصراري ندارم اما دلم مي خواست نظرت را برايم بنويسي. ديگر خسته شده ام تو را مي بوسم.
 فروغ تو 